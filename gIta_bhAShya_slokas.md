।। श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ।।
श्रीमदानन्दतीर्थभगवत्पादाचार्यविरचितं
गीताभाष्यम्
श्रीसुमतीन्द्रतीर्थविरचितभावरत्नकोशेन, बिदरहळ्ळि
श्रीश्रीनिवासतीर्थविरचितभावदीपिकया च भूषितया
श्रीजयतीर्थविरचितप्रमेयदीपिकया सहितम्
भाष्यम्
ॐ देवं नारायणं नत्वा सर्वदोषविवर्जितम् ।
परिपूर्ण गुरूंश्चाऽन् गीतार्थं वक्ष्यामि लेशतः ।।
प्रमेयदीपिका
गुणगणनिलयं पर्ति रमाया जगदघदहनं च वासवीसूनुम् ।
मुनिकुलतिलकं च पूर्णबोधं गुरुमपि परमं गुरुं च मे वन्दे ॥
आनन्दतीर्थभगवत्पादाचार्यविनिर्मितम् ।
व्याख्यास्ये भगवद्गीताभाष्यं तत्करुणाबलात् ।।
प्रारिप्सितविघ्नविघातादिप्रयोजनं समुचितविशिष्टेष्टदेवतागुरुप्रणामं
ग्रन्थारम्भप्रतिज्ञां चाऽदौ निबध्नाति भगवान् भाष्यकारः - देवमिति ।। अत्र
देवशब्दो देवताशब्दपर्यायः प्रतिपाद्यमाह । सन्निधानाच्च भगवद्गीताया इति
लभ्यते । तेनेदानीं नारायणस्य प्रणामे समुचिततामाचष्टे । अज्ञान-
पारतन्त्र्यादिभिः सर्वदोषैर्विशेषेण सर्वदा सर्वात्मना वर्जितम् । परितो
देशतः कालतो गुणतश्च पूर्णमिति वैशिष्टयमाचष्टे । परमवैष्णवस्य भगवतो
भाष्यकारस्य विष्णुरिष्टदेवतेति प्रसिद्धमेव । यद्वा, भगवद्गीताप्रतिपाद्यत्वं
नारायणस्य न परेषामिव जीवत्वनिर्विशेषत्वादिरूपेण, किं नाम ? सर्वदोष-
वर्जिततया पूर्णतया चेति पदद्वयेनाऽख्याति । आन् व्यासान् । 'अ आ अं
अः पुराणर्षिः व्यासः शाखासहस्रकृत्' इत्यकारस्य तन्नामसु पाठात् । बहुवचनं
च गौरवादेव । गीतेति भगवद्गीतैवाभिप्रेयते । 'मुख्यामुख्ययोः मुख्ये कार्य-
सम्प्रत्ययः' इति न्यायात् । यद्यपि बह्वर्था गीता, शक्तश्चाहं तद्वचने, तथाऽपि
श्रोतॄणां मन्दां मतिमपेक्ष्याल्पमेवोच्यत इति भावेनोक्तम्- लेशत इति ॥
इत्थम्भूतलक्षणार्थतृतीयान्तात् तसिः । अर्थशब्देन सर्वार्थग्रहणप्रसक्तौ सर्वेषां
च भाष्येऽदर्शनात् वन्ध्येयं प्रतिज्ञेति मन्दाशङ्कानिरासायेदमुदितम् ।
नन्वस्तु नमस्कारग्रथनं शिष्यशिक्षार्थम् । प्रतिज्ञा तु किमर्थं ग्रन्थे
निवेशनीया ? उच्यते । बहुभिर्व्याख्यातृभिः भगवद्गीताया व्याख्यातत्वाद्
व्यर्थमिदं भाष्यमित्याशङ्कानिरसनं प्रयोजनमस्य । अन्यैः स्वपक्षनिक्षिप्त-
दृष्टिभिः स्वाभिप्रायो भगवद्गीतार्थत्वेनाऽरोप्योक्तः । अहं तु गीतार्थमेव
वक्ष्यामीति सूचनात् । नचात्र यतिभङ्गो दोषः । तस्य काव्यविषयत्वात् ।
शास्त्रे तु 'य उपाधिर्लगति साध्ये सम्बन्धविशेषणे' इत्याद्यभियुक्तवाक्ये
दर्शनादिति ।
भाष्यम्
नष्टधर्मज्ञानलोककृपालुभिः ब्रह्मरुद्रेन्द्रादिभिरर्थितो ज्ञानप्रदर्शनाय भगवान् व्यासोऽवततार ।
प्रमेयदीपिका
ननुच प्राधान्येन व्याख्येयता प्रामाण्ये, अधिकारिविषयप्रयोजनाभिसम्बन्धे, दुर्गमार्थत्वे च सति सम्भवति । तत् कथं भगवद्गीतायाः प्रामाण्यादिकम् ? सति वा तस्मिन् तथाविधग्रन्थान्तरपरिहारेणास्या एव व्याख्याने को हेतुरित्याशङ्कय महाभारतान्तर्गतत्वाद् भगवद्गीतायाः, तस्य प्रामाण्यादिसिद्धौ तस्या अपि तत् सेत्स्यतीत्याशयवान् महाभारतस्य प्रामाण्यादिकं साधयितुमाह- नष्टेति ।। किमनया कुटिलिकया ? गीताया एव पृथक् प्रामाण्यादिकं साध्यताम् । मैवम् । महावाक्यप्रामाण्याद्यनभिधाने अवान्तरवाक्यप्रामाण्यादेरसम्भावनाग्रस्तत्वेन साधयितुमशक्यत्वात् । यथोक्तम् - 'सम्भावितः प्रतिज्ञाया अर्थस्साध्येत हेतुना' इति । नष्टशब्दोऽदर्शनवाची। 'णश अदर्शने' इति स्मरणात् । धर्मो निवृत्तिलक्षणः । ज्ञानशब्देन ज्ञेयं परतत्त्वं वासुदेवाख्यमपरं च प्रकृत्यादिकं लक्ष्यते । लक्षणायाश्च प्रयोजनं, यथा धर्मो ज्ञात्वा उत्पादनीयः न तथेदम्, किन्तु ज्ञानपरम्परैव तद्विषयाऽनुष्ठेयेति ज्ञापनम् । लोक इति सज्जनो विवक्षितः । नष्टेऽदर्शनं गते धर्मज्ञाने यस्य तस्मिन् लोके विषये कृपालुभिः । यद्यपि 'स्पृहिगृहि' इत्यादिना कृपेरालुच्प्रत्ययो न विहितः । तथाऽपि व्याकरणान्तरबलादवगन्तव्यः । कलशवाची वाऽऽलुशब्दः । कृपापूर्णकलशैरित्यर्थः । मोक्षसाधनयोः धर्मज्ञानयोरदर्शनात् संसारे क्लिश्यमानान्
सज्जनानवलोक्य उत्पन्नकपैरिति यावत् । अन्यपदार्थानां देवानां ब्रह्मरुद्रेन्द्रादिभिरिति यद् विशेषणं तत् प्रसिद्धप्रभावानामपि भगवदितरेषामशक्यमिदं कार्यमिति ज्ञापनार्थम् । ज्ञानपदेन धर्मोऽप्युपलक्ष्यते । समकक्ष्यत्वनिरासाय स्वशब्देनाग्रहणम् । एतच्च पूर्वेणोत्तरेण च सम्बद्धयते- ज्ञानप्रदर्शनायार्थितोज्ञानप्रदर्शनायावततारेति । भगवान् समग्रज्ञानैश्वर्यवैराग्यादिगुणसम्पन्नो नारायणो व्यासरूपेणावततारेत्यर्थः ।

