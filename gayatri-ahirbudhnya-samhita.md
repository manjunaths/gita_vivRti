तत् -
या सा भूतिर्महाशक्तेर्वैष्णव्या: कोटिभागजा ।
शुद्धाशुद्धमयैर्भावैस्तनुते विस्तृणाति ताम् ॥
प्रतिसंचरवेलायां तामयत्येव तां पुनः ।
तायते तत्र तत्रैव भूत्यंशे धारकात्मना ॥
प्रमाणत्वेन भूयश्च तत्तदर्थतया पुनः ।
अतस्तदिति संकल्प: प्रोच्यते वैष्णवः परः ॥

सवितुः -
प्रसौति सकलाश्चेष्टाः प्रसूते सकलं जगत् ।
अवतेर्गतिकांत्यर्थात् तरतेर्दानकर्मणः ॥
गतो ह्यवति सर्वत्र षड्भिः कांतो गुणैः परः ।
भोगापवर्गयोर्दाता सवितेति निरुच्यते ॥

वरेण्यम् -
वरैर्नेयं वरेण्यं तु वराः ख्यातार ईरिताः ।
वरणीयं वरेण्यं वा वरं नयति तत्परम् ॥

भर्ग: -
भर्गस्तेजः समाख्यातं प्रभावः कर्तृरूपता ।
भरतीदं जगत् कृत्स्नं संभरत्यपि चेश्वरान् ॥

रमयत्यपि तत्सर्वं राति चार्थमभीप्सितम् ।
गमयत्यपि तन्नाशं स्थिति बंधमशेषतः ॥
भर्जयत्यखिलं कष्टं भ्रस्टतेऽनेहसं तथा ।
अतो भर्गः परं विष्णोः संकल्पं विदुरद्भुतम् ॥

देवस्य -
द्योतनः सर्वभावानां द्योतमानः स्वयं सदा ।
अज्ञानमखिलं चान्यच्छोधयत्यखिलं जगत् ॥
अतः सकलमेवेदं तत्रोतं मणिसूत्रवत् ।
इत ईरण ईड्यश्च वनितः सकलं वियत् ॥
देव इत्युदितो विष्णुः परमात्मा सनातनः ।

धीमहि - 
धीमहीत्यत्र धीर्ज्ञानं मननं भावनं तथा ।

धियो यो नः प्रचोदयात् -
धियो धीपूर्विकाश्चेष्टाः प्रेरणं तु प्रचोदनम् ।
यः सर्वशक्तिः सविता देवः संविन्मयश्च यः ॥
यश्च सर्वविदीशानो धियस्तास्ताः प्रचोदयात् ।
सृष्टिस्थितिलयत्राणक्रियाकारणमव्ययम् ॥
तस्य देवस्य संकल्पं भर्गःसंज्ञमुपास्महे ।
गायंतं त्रायमाणाया गायत्या अर्थ ईदृशः ॥

