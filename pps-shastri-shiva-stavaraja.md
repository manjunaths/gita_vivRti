वैशम्पायनः -
एतान्यत्यद्भुतान्येव कर्माण्यथ महात्मनः ।
प्रोक्तानि मुनिभिश्श्रुत्वा विस्मयामास पाण्डवः ॥ 45 ॥
ततः कृष्णोऽब्रवीद्वाक्यं पुनर्मतिमतां वरः ।
युधिष्ठिरं धर्मनित्यं पुरुहूतमिवेश्वरः ॥ 46 ॥
श्रीभगवान् -
आदित्यचन्द्रावनिलानलौ च
द्यौर्भूमिरापो वसवश्च विश्वे ।
धाताऽर्यमा शुक्रबृहस्पती च
रुद्रास्साध्या वरुणो विश्वगोप्ता ॥ 47 ॥
ब्रह्मा शक्रो मारुतो ब्रह्म सत्यं
वेदा यज्ञा दक्षिणा यज्ञवाहः ।
सोमो यष्टा यच्च हव्यं हविश्च
रक्षा दीक्षा नियमा ये च केचित् ॥ 48 ॥
स्वाहा वेदा ब्राह्मणाम्सौरभेयी
धर्म्य चक्रं कालचक्रं परं च ।
यशो दद्मो भूतिमतिस्तिथिश्च
शुभाशुभं मुनयो ये च सप्त ॥ 49 ॥
अग्र्या सिद्धिर्मनसो दर्शने च
स्वार्थोऽसिद्धिः कर्मणा या च सिद्धिः ।
गणा देवानामूष्मपास्सोमपाश्च
रेखास्सुयामास्तुषिता ब्रह्मकायाः ॥ 50 ॥
अभास्वरा गन्धपा वृष्टिपाश्च
वाचो विरुद्धाश्च मनोविरुद्धाः ।
शुद्धाश्च निर्वाणतराश्च देवास्
स्पर्शाशना दर्शपा आज्यपाश्च ॥ 51 ॥
चितागता ये च देवेषु मुख्या
या चाप्यन्या देवता आजमीढ ।
सुपर्णगन्धर्वपिशाचदानवा
यक्षास्तथा पन्नगचारणाश्च ॥ 52 ॥
सूक्ष्मं स्थूलं मृदु चातिसूक्ष्मं
सुखं दुःखं सुखदुःखान्तरं च ।
सौख्यं योगो यत् पराणां परं च
शर्वाज्ज्ञातं विद्धि यत् कीर्तितं मे ॥ 53 ॥
तत्सम्भूता भूतभूता वरेण्याः
पूर्वे देवा भुवनस्यास्य गोपाः ।
आविश्येमां धरणीं ये ह्यरक्षन्
पुरातनास्तस्य देवस्य सृष्टिम् ॥ 54 ॥
तं वै प्रभुं मनसा तोषयामि
किन्तेत्वन्त प्राणहेतोर्नतास्स्म (?)।
ददातु देवस्स वरानिहेष्टान्
अभिष्टुतो यः प्रभुरव्ययस्सदा ॥ 55 ॥
इमं स्तवं सन्नियम्येन्द्रियाणि
शुचिर्भूत्वा यः पुरुषः पठेत ।
अभग्नयोगो नियतस्त्वब्द्‌मेकं
सम्प्राप्नुयाश्वमेधे फलं यत् ॥ 56 ॥
वेदान् कृत्स्नान् ब्राह्मणः प्राप्नुयात्तु
जयेद्राजा पृथिवीं प्राप्य कृत्स्नाम् ।
वैश्यो लाभं प्राप्नुयाद्वै धनं च
शूद्रो यथा प्रेत्य गतिं च राजन् ॥ 57 ॥
स्तवराजमिमं भक्त्या रुद्रस्य च महात्मनः ।
सर्वदोषापहं पुण्यम्' शृणुयाच्छावयेत वा ॥ 58 ॥
यावन्त्यस्य शरीरेषु रोमकूपाणि भारत ।
तावद् वर्षसहस्राणि स्वर्गे वसति मानवः ॥ 59 ॥

इति श्रीमहाभारते शतसहस्त्रिकायां संहितायां वैयासिक्यां अनुशासनपर्वणि चतुर्विंशोऽध्यायः ॥ २४ ॥

॥ ८९ ॥ आनुशासनिकपर्वणि चतुर्विंशोऽध्यायः ॥ २४ ॥
