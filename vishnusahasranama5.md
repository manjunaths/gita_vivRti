## 1. विश्वम् 

 विश्वं सर्वं पूर्णमित्येकार्थानि पदानि । विश्वं गुणैः पूर्णम्। 'विश्वनामा स भगवान् यतः पूर्णगुणः प्रभुः' इति हि स्मरन्ति( 1 ) । विश्व इति वायुः । नियम्यतया सोऽस्यास्तीति विश्वम् (2) । विश्व इति जीवः । सोऽप्यनेन नियम्य इति विश्वम् (3) । विश्वमिति चराचरात्मकं जगत् । तदप्यनेन नियम्यमिति विश्वम् (4) । विश्वमिति सर्वम् । सर्वमप्यनेन नियम्यमिति विश्वम् (5) । विश्वरूपत्वाद् विश्वम् (6) । 'विवेश भूतानि चराचराणि' इति विश्वम् (7) । भूतान्यत्र विशन्तीति विश्वम् ( 8 ) । सर्वत्र विष्टं वं ज्ञानरूपं चेति विश्वम् (9) । विशेषेण श्वयतीति सर्वगतं विश्वम् (10) । टु ओ श्वि गतिवृद्ध्योः । गतिरित्यवगतिश्च । तेन पूर्णज्ञानं विश्वम् (11) । नित्यवृद्धं च विश्वम् (12) । विना पक्षिणा गरुडेन श्वयति गच्छतीति विश्वम् (13) । भक्त्या विशिष्टानुद्धर्तुं श्वयति धावतीति विश्वम् (14) । भक्त्या विरहितान् दैत्यान् संहर्तुं श्वयति भूलोकेऽवतरतीति विश्वम् (15) । विहायसि गतमिति विश्वम् । विष्णुपदं हि तत् (16) । नानावतारेषु विविधानि रूपाणि गच्छ तीति विश्वम् (17) । वयः पक्षिणः वियति श्वयन्त्यनेनेति विश्वम् (18) । वयः ज्ञानिनः श्वयन्ति अवगच्छन्त्यनेनेति विश्वम् (19) । तेनावगमेन विविधं श्वयन्ति वर्धन्तेऽनेनेति विश्वम् (20) । जडेभ्यो विशिष्टं चेतनजातं श्वयति चलत्यनेनेति विश्वम् (21) । तत्रापि विलक्षणास्तरव ऊर्ध्वं वर्धन्तेऽनेनेति विश्वम् (22) । चेतनगणाः श्वयन्त्यवगच्छन्त्यनेनेति विश्वम् (23) विशिष्टं सर्वगुणैः श्वयन्ति जानन्ति ज्ञानिन एतदिति विश्वम् (24) । सर्वतो विलक्षणं जानन्तीति विश्वम् (25) । ज्ञानिनां मोक्षान्तं विविधं श्वाययतीति विश्वम् (26) । विविधासु संसारगतिषु श्वाययति सञ्चारयतीति च विश्वम् (27) । वीनां ज्ञानिनां शं मौक्तं सुखं वं अपरोक्षज्ञानं चानेनेति विश्वम् (28) । सर्वेषां च चेतनानां विविधं तरतमभावोपेतं शं सुखं वं ज्ञानं चानेनेति विश्वम् (29) । नित्य संसारिणः त्रिदिवनिरयभूस्थानेषु विविधं सञ्चारयतीति विश्वम् (30) । त्रिविधानां जीवानां विविधं तमः संसारो मुक्तिश्चेति त्रिविधं फलं गमयतीति विश्वम् (31) । विशां प्रजानां वं ज्ञानमेतेनेति विश्वम् (32) । वि अतिशयज्ञानरूपम्, 'तृतीयोऽतिशये' इत्यकारस्य इकारः, श्वं सर्वगतं चेति विश्वम् (33) । जाग्रत्प्रवर्तनाय विशति दक्षिणाक्षीति विश्वम् (34) । दक्षिणाक्षि विशन् वाययति ज्ञापयति बाह्यार्थानिति विश्वम् (35) । स्वप्नप्रवर्तनाय मनस्यन्तर्विशतीति विश्वम् (36) । मनस्यन्तर्विशन् ज्ञापयति स्वाप्नमर्थमिति विश्वम् (37) । निद्रानियमनाय विशति हृदयमिति विश्वम् (38) । हृदयं विशन् केवलानन्दमनुभावयतीति विश्वम् (39) । जीवस्य निद्रया विलीनं श्वं ज्ञानमनेनेति विश्वम् (40) । विशति जीवस्वरूपं बिम्बतयेति विश्वम् (41) । विशिष्टं शं सुखं वं ज्ञानं चास्येति विश्वम् (42) । अत एव विलक्षणं शं च वं चास्येति विश्वम् (43) । विशिष्टत्वाद् वि, ज्ञानानन्दरूपत्वात् इवं चेति विश्वम् । 'अकयप्रविसम्भूमसखहा विष्णुवाचकाः' इत्यभिदधति । 'विः पक्षि परमात्मनोः' इति च (44) । 'सर्वेशत्वात् सर्वगत्वात् सर्वस्य प्रभवाप्ययात् । सर्वस्य सर्वदा ज्ञानात् सर्वमेनं प्रचक्षते' इति स्मरणात् विश्वेशत्वाद् विश्वम् (45 ) । विश्वस्मिन् व्याप्तत्वाद् विश्वम् (46) । विश्वप्रभवत्वाद् विश्वम् (47) । विश्वाप्ययहेतुत्वाद् विश्वम् (48) । विश्वज्ञत्वाद् विश्वम् (49) । विश्वान्तर्यामित्वाच्च विश्वम् (50) । 'सर्वं ह्येतद् ब्रह्म' इत्युक्त्वा स्वयमेवोपनिषत् कृपया स्ववचनं व्याचख्यौ– 'एष सर्वज्ञ एष सर्वेश्वरः एषोऽन्तर्यामी । एष योनिः सर्वस्य प्रभवाप्ययौ हि भूतानाम्' इति । 'सर्वं समाप्नोषि ततोऽसि सर्वः' इति च गीतासु । वीनां ज्ञानिनां विशिष्टं ज्ञानं सुखं चानेनेति विश्वम् (51) । विविधं श्वं चरं जगदस्य लीलासृष्टिरिति विश्वम् (52) । विगतश्वं गतिविरहितमचरं जगदप्यस्येति विश्वम् (53) । न श्वयति न कर्मणा वर्द्धत इति विश्वम् (54) । विश्वं स्वतो निश्चलम् (55) । अथापि विविधरूपैः विविधं विचित्रं च श्वयति चलतीति विश्वम् (56) । वेति गच्छति जीवजातमन्तर्यामितया, गत्वा च श्वाययति अवगमयति विषयजातमिति विश्वम् (57) । वेति वर्धयति चेति विश्वम् । 'वी गतिप्रजनकान्त्यसनखादनेषु' इति धातुपाठः (58) । आदौ गर्भं विशति जीवमादायेति विश्वम् (59) । विष्टः सन्नादौ वेति जनयति अन्ते श्वयति देहाद् गच्छति जीवमादायेति विश्वम् (60) । वेति जनयति विश्वमिति विश्वम् । लोपः समाने (61) वेति कमनीयो भवति श्वाभ्यां ज्ञानानन्दाभ्या मिति विश्वम् (62) । कान्तिरिच्छा । तेन विरितीच्छा । विना स्वेच्छया श्वयति चरति भुव्यवतीर्येति विश्वम् (63) । वं बलम् । इरिच्छा । इवं क्रिया । तत्स्वरूपत्वाद् विश्वम् । 'स्वाभाविकी ज्ञानबलक्रिया च' इति श्रुतिः (64) । सज्जीवेषु वेति अस्यति स्थापयति शं वं चेति विश्वम् (65) । असत्सु अस्यति निरस्यति चेति विश्वम् (66) । अन्ते वेति खादति विश्वम्, सर्गे पुनः श्वाययति बहिर्गमयति चेति विश्वम् (67) । एवं श्वाययति पालनेन वर्धयति चेति विश्वम् (68) । विना इच्छया श्वाययति चारयति जगदिति विश्वम् (69) । विना स्वेच्छया श्वयति चरति वनाद् वनं रामावतार इति विश्वम् (70) । विना स्वेच्छया चरति वृन्दावने गोपगोभिः सहेति विश्वम् (71) । नवनीतं खादन् गोकुले ववृध इति विश्वम् (72) । विषु पक्षिषु चरतीति विश्वम् (73) । विषु ज्ञानिषु तेषां हृदये चरतीति विश्वम् (74) । अर्जुनादिषु विशन् वाति चरतीति विश्वम् (75) । विशन् वाययति चालयतीति विश्वम् (76) । वा गतिगन्धनयोः । गन्धनं मर्दनम् । विशन् वाति मर्दयति दुष्टान् दोषांश्चेति विश्वम् (77) । विशति वायुमिति विश्वम् (78 ) । सात्विकानां वं ज्ञानं विशति ज्ञानविषयो भवतीति विश्वम् (79) । बलिनां वं बलं विशतीति विश्वम् (80) । विं ज्ञानं श्यति तनूकरोति केषाञ्चित् वर्धयति केषाञ्चिदिति विश्वम् (81) । विनां ज्ञानिनां शं सुखं वर्धयतीति विश्वम् (82 ) । विशां वधकर्तृत्वाद् विश्वम् (83) । विशां वर्धनाद् विश्वम् (84 ) । विभिर्विशिष्टै स्तत्वमानिभिः श्वाययति पुण्यं च पापं चेति विश्वम् (85) । पुण्यविशिष्टान् पुण्यं लोकं गमयतीति विश्वम् (86) । पुण्य विहीनान् पापं लोकं गमयतीति विश्वम् (87) । प्रकृतिं विकृतिं गमयतीति विश्वम् (88) । विधिं सर्वचेतनेभ्योऽधिकं वर्धयतीति विश्वम् (89) । वेति मत्स्यादिरूपेण आत्मानं जनयति, तेन दुष्टान् श्यति तनूकरोति, वर्धयति च सज्जनानिति विश्वम् (90) । विशं विशिष्टं सुखं मोक्षे वाययतीति विश्वम् (91) । विकृतानां शं वेति अत्ति नाशयतीति विश्वम् (92) । विशिष्टं विलक्षणं सुखमत्ति अनुभवतीति विश्वम् (93) । विशोऽन्ते खादति संहरतीति विश्वम् (94) । विज्ञानेन श्वयन्ति गच्छन्त्येनदिति विश्वम् (95) । विज्ञानं श्वाययति गमयतीति विश्वम् (96) । विज्ञानं वर्धयतीति विश्वम् (97) । वेति जनयति श्वाययति वर्धयति चेति विश्वम् (98 ) । विलक्षणमनन्तं सुखं वाति गच्छतीति विश्वम् (99) । विश्वयति विवर्धते मत्स्यरूपेणेति विश्वम् (100) विवर्धते वराहरूपेणेति विश्वम् (101) । विभिद्य स्तम्भं श्वयति निर्गच्छति नृसिंहरूपेणेति विश्वम् (102) । वं जलमिच्छया श्वयति कूर्मरूपेणेति विश्वम् (103) । विना त्रिपदमितभूमीच्छया गच्छति वामनात्मनेति विश्वम् (104) ततस्त्रिविक्रमात्मना विभिद्याण्डं वर्धत इति विश्वम् (105) । मोहिनीरूपेण दैत्यान् वञ्चयित्वा तेषां विशं सुखविपरीतं दुःखं वाययतीति विश्वम् (106) । विविधा रुजः शमयन् वाति धन्वन्तरिरूपेणेति विश्वम् (107) । विगतं प्रजानां शं येभ्यस्ते विशाः प्रजापीडकाः क्षत्रियाः । तान् वेति अत्ति नाशयति भार्गवात्मनेति विश्वम् (108) । रामात्मना रघुकुलं विवर्धयतीति विश्वम् (109) रावणं विहत्य विभीषणं वर्धयतीति विश्वम् (110) । कृष्णात्मना यदुकुलं विवर्धयतीति विश्वम् (111) । गोकुलं विवर्धयतीति विश्वम् (112) । विदुरं विशिष्यानुगृह्णन्, तद्गृहं विशन्, तं वर्धयतीति विश्वम् (113) । विगतश्वं विगतज्ञानं दुर्जनं चकार बुद्धात्मनेति विश्वम् (114) । विं परमात्मानं श्यन्ति तनूकुर्वन्ति ये तान् म्लेच्छान् वेति नाशयति कल्क्यात्मनेति विश्वम् ( 115 ) । विविधैरवतारैः वर्धयति धर्मं धार्मिकांश्चेति विश्वम् (116) । विगमयति अधर्मम धार्मिकांश्चेति विश्वम् (117) । व्यस्य वेदं वर्धयति ज्ञानं व्यासात्मनेति विश्वम् (118) । विना ज्ञानेन वर्धयति शमिति दत्तकपिलादिर्ज्ञान कार्यो भगवान् विश्वम् (119) । एवमादिरूपेण विविधं ज्ञानिभिर वगतमिति विश्वम् (120) ॥एवमनुसन्दधताममिता अर्थाः परिस्फुरन्ति । भगवतोऽनन्तैरवतारैः सह सरणादेकैकमपि सहस्रं नाम । दिङ्गात्रदर्शनार्थं दशावतारपरतया व्याख्यातम् । अनेनैव नयेनान्येऽप्यवतारा यथासम्भवमनुसन्धेया भवन्ति ॥ ननु ' विष्णुर्विश्वम् —' इति वक्तव्यम् । सत्यम् । स्यात् तथा वक्तव्यम् । अर्थविशेषद्योतनाय तथा नोक्तम् । कोऽर्थविशेषः ? शृणु । विश्वमिति एकोनविंशतिमुखो मध्ये गजमुखो विश्वोऽपि विवक्षितः । स किल गणपत्यन्त र्गतः सन् विघ्नविनिवारक इत्यादौ स एव प्रस्तूयते । विं विघ्नं श्वयति गमयति अपगमयति चेति विश्वमिति । तर्हि विश्वो विष्णुरिति वक्तव्यम् । स्यात् तथा वक्तव्यम् । विवक्षा तुन पूर्यते । का विवक्षा? स्त्रीपुन्दोषविहीनत्वात् विश्व एव नपुंसकपदेन विश्वमिति व्यवह्नियत इति । तथा विश्वमिति जगद्वाचि पदं यथा भगवद्वाचि स्यात् । अथापि स पुरुषसूक्तप्रतिपाद्यः पुंरूप इति विष्णुरित्याह । सैव हि परदेवता स्त्रीरूपा चेति मुक्तानाम्परमागतिरित्याद्याह । एवमुत्तरत्रापि लिङ्गव्यवस्था ॥

## 2. विष्णुः 

 विशतीति विष्णुः । 'विश प्रवेशने' । वेवेष्टीति विष्णुः । विष्ल् व्याप्तौ । ' अन्तर्बहिश्च तत् सर्वं व्याप्य नारायण स्थितः' इति नारायणोपनिषत् । विशिष्टबलप्राणश्च विष्णुः । 'णकारो बलम् । षकारः प्राण आत्मा' इत्यैतरेयी श्रुतिः । 'वी गतिप्रजनकान्त्यसनखादनेषु' । वेति सर्वत्र गच्छतीति विष्णुः । सर्वमवगच्छतीति विष्णुः । ज्ञानिभिरवगम्यते चेति विष्णुः । सर्वं जनयतीति विष्णुः । भूतैः सहाऽत्मानं बहुधा जनयतीति विष्णुः । सर्वकमनीयत्वाद् विष्णुः । कान्तिरिच्छा च । सत्यसङ्कल्पत्वात् सर्वेष्टत्वाच्च विष्णुः । असनं प्रेरणं स्थापनं च । सर्वप्रेरणाद् विष्णुः । सर्वस्य तत्तत्स्थानेषु स्थापनाद् विष्णुः । दैत्यनिरसनाद् विष्णुः । अन्ते विश्वग्रासाच्च विष्णुः । यः विशतीति विश्वमित्युक्तः स विष्णुरिति धार्यताम् । तमेव विष्णुमाचक्षते । 'शुक्लाम्बरधरं विष्णुं शशिवर्णं चतुर्भुजम् । प्रसन्नवदनं ध्यायेत् सर्वविघ्नोपशान्तये' इति च । विशिष्य शशिवर्णं हि विश्वमुच्यते । अथापि पुरुषोत्तम इति पुंपदेनाsह विष्णुरिति । अथ च विषणुर्विष्णुरुच्यते । षळक्षरो हि विष्णुमंत्रः । संसारविषं नुदतीति विषणुर्विष्णुः । विं विद्यामात्मानं वा सनोतीति च । अधिकमुपरि (259; 661) ॥

## 3. वषट्कारः 

वषडिति यज्ञेष्वाकार्य हूयत इति वषट्कारः । वष्टीति वषट् । सर्वकर्तृत्वात् कारः । इच्छारूपः सर्वकारणं च । वान्तीति वाश्चेतनानि तेषां षट् भावविकारा अनेनेति वषट् । सर्वगतः षड्गुणात्मा च वषट् । वषडित्याक्रियत इति वषट्कारः । वसन्तादीन् षडृतून् करोतीति वषट्कारः ।

## 4. भूतभव्यभवत्प्रभुः 

 भूतानां भविष्यतां भवतां च प्रभुः । भूतः भव्यः भवंश्च प्रभुः । 'तस्योपव्याख्यानं भूतं भवद् भविष्यदिति' इति माण्डूकोपनिषत् ॥

## 5. भूतकृत् 

भूतानि जीवजातानि करोति सृजति, कृन्तति संहरति चेति भूतकृत् । सात्विकजीवान् भूतान् भूतिमतः करोति । भूतानि वेताळा दीनि करोति कृन्तति च । पञ्चभूतानि करोति सृजतीति च । सतामसतां च भुवि ततिं करोतीति च । असतां भुवि ततिं कृन्ततीति च स्वयं महद् भूत्म, सर्वकृच्च ॥

## 6. भूतभृत् 

भूतानि एष बिभर्ति भूतानि चैनं बिभ्रतीति भूतभृत् ।

## 7. भावः 

निर्दुष्टो भवति, आनन्दरूपश्च भवतीति भावः । 'सद्भाववाचिनः शब्दाः सर्वे ते सुखवाचिनः' इति हि स्मरन्ति । 'सत्वं निर्दोषत्वं’ इति च तत्वप्रदीपे । भाति अवति चेति भावः । भकारस्य अष्टाविंशति रर्थाः भाष्यकारोक्ताः । सर्वेऽप्यत्रानुसन्धेयाः । अधिकमस्मत्कृतायां नाममालायां द्रष्टव्यम् । अवतिश्चानेकार्थः । रक्षणे, प्रवेशे, गतौ, अवगतौ, व्याप्तौ, वधे, विभागे च मुख्यतः पठन्ति ॥

## 8. भूतात्मा 

 भूतः भूतिमानात्मा स्वरूपमस्य । भूतश्चायमात्मा । भूतिमन्त श्चानेन सर्व आत्मानः । भूतेष्वाततश्चायम् । भूतान्यत्ति चायम्। सृष्टि विस्ताराय भूतान्यादत्ते चायम् । भूतानामात्मा अन्तर्यामी चायम् । सर्वेषामाश्रयत्वाद् भूमत्वाच्च भूश्चायं ततत्वात् तश्चायमात्मा स्वामी चायमिति भूतात्मा । 'अकयप्रविसम्भूमसखहा विष्णुवाचकाः' इति ह्युक्तम् ॥

## 9. भूतभावनः 

भूतानि भावयतीति भूतभावनः । 'सृष्टिः स्थितिश्च संहारो भावनेत्यभिधीयते' इति हि स्मरन्ति । भूतानां भावं नयति च । भूतै मनसा भावनीयश्च । भूतश्च भावनश्च । भूश्च तच भश्चावनश्च । अश्च वननीयत्वाद्वनश्च वा । अवनादवः । नेतृत्वान्नश्च वा । बुद्धरूपश्च सर्वनिषेधान्न उच्यते ॥ 14 ॥

## 10. पूतात्मा 

 पूतः दोषरहितः त्रिगुणातीतश्च आत्मा स्वरूपमस्य । पूत श्चायमात्मा । पूताश्चानेन सर्वेऽप्यात्मानः । पूतान्याप्नोति चायम् । पूतान् पूतानि चाऽदत्ते चायम् । पूतानामात्माऽन्तर्यामी चायम् । पूतेषु चाऽत्मा मनोऽस्य । पूर्णः ततश्चायमात्मा ॥

## 11. परमात्मा 

 सर्वपरमाणां ब्रह्मादीनामात्मा । परमश्चायमात्मा । परा मा येषां ते परमाः । स्वयं च माया अपि परः । पान्तीति पाः लोक पाला ब्रह्मादयः । तेषां रमायाश्चायमात्मा । परविषया प्रमा येषां ते परमाः । परमाश्चानेन सर्वेऽप्यात्मानः । परमानप्यत्ति चायम् । परेषां तामसानां प्रमां चायमत्ति । परांश्च तामसानयं मा आदत्ते नादत्त इति च परमात्मा । पाति रमते चायमात्मा । परश्च मश्च ज्ञानरूप श्चायमात्मा ॥

## 12. मुक्तानां परमा गतिः 

 मुक्तानां परमा गतिः परमं गम्यम् । स्त्रियोऽपि मुक्तौ भवन्ति । तासां बिम्बभूतोऽयं स्त्रीरूपचोपास्य इति स्त्रीलिङ्ग नाम्नोपस्तौति । अथ च मुक्तानाम्परमागतिरित्येकं पदम् । नाम्नां हि लोके प्राय ऐकपद्यं भवति । धनस्वामीति नाम कुर्वते । न तु धनानां स्वामीति । तथा चायमर्थः । मुक्तानां जीवानां परं केवलं आगतिरेव मुक्तिं प्रति नतु ततो निर्गतिः येन स मुक्तानाम्परमागतिः । षष्ठया अलुक् । मुक्तानामपि परा या मा रमा तस्या अप्ययं गतिः । मुक्तानां परमाद् वैकुण्ठात् अगतिः, अनिवर्तनं यस्मात् । मुक्तानामप्यना चेष्टयित्री सरस्वती । तां मुक्तानां पातीति मुक्तानाम्पो वायुः । अलुक् । अवधारणे वा बिन्दुः । तस्य च रमायाश्च गतिः । मुक्ताना वा रमा । तस्या अपि परमा गतिः । 'तीत्यानन्दः समुद्दिष्टः' इति वचनादगतिरिति नित्यानन्द उच्यते । परमा अगतिः नित्यः परमानन्दः येन स परमागतिः । मुक्तानामनश्च, अम् अन्तकश्च, परमश्च, न विद्यते गतिरन्य आश्रयोऽस्येत्यगतिश्चेत्यादि ।

## 13. अव्ययः 

 न विनाशमेति न विकारमयते । अवतीत्यविः । अयते सर्वत्रेत्ययः । अविश्वायमश्च । अश्वायं विश्वायं अयश्च । 'अः इति ब्रह्म' इत्यैतरेये । हृदयगुहायामव्यः अवनीयश्चायं यश्च । सर्वगतश्च सर्वज्ञश्च यः । विना पक्षिणा अयत इति व्ययः । अश्वासौ व्ययश्च । अवयः अज्ञानिनोऽपि अयन्ते ज्ञानवन्तो भवन्त्यनेन । अवनादवयो ब्रह्माद्याः । तेऽप्येनं मुक्तावयन्ते । तेषामयः शुभावहोऽयम् । या गतावित्यतोऽयोऽज्ञानम् । न विद्यते वीनां विशिष्टानां सतां अयोऽज्ञानं यस्मादित्यव्ययः । अव्यमवनीयं यं ज्ञानं यद्विषयं सोऽव्ययः । अव्यः यो वायुर्यस्य । अव्ययान्यपि पदानि वाचकान्यस्येति चाव्ययः ॥

## 14. पुरुषः 

 पुरि शेते पुरुषः । पुरु च सः । पुरा च सः । परं च सहते 'परं विषहते यस्मात् तस्मात् पुरुष उच्यते ' इति हि स्मरन्ति । पुरुषु ब्रह्मादिषु च सीदति । पुरून् पुरुषार्थान् सनोति । पुरूनप्यन्ते साद यति । पुरुषु शब्दराशिषु वाच्यतया सीदति । सात्विकान् पुनाति, राजसान् मुक्तिपथाद् रुणद्धि, तामसान् स्यति नाशयतीति पुरुषः । षोऽन्तकर्मणि । पुरुभिः देवैः सह सरति । पुरूनपि स्यति । अधिकं द्वितीयरूपे (407 ) ॥

## 15. साक्षी 

 साक्षात् सर्वमीक्षत इति साक्षी । सारत्वात् सः । सर्वमक्षयमस्येत्यक्षी । सचासौ स च साक्षी । अक्षाण्यस्य संतीति वाऽक्षी । अक्षीणश्चायम् । साक्षा जीवाः । तेषामयं स्वामी । सारश्च अश्च क्षकारवान् नृसिंहात्मा चेति च साक्षी ॥

## 16. क्षेत्रज्ञः 

 क्षेत्रं पिण्डाण्डं च ब्रह्माण्डं च जानात्ययमेक इति क्षेत्रज्ञः । 'क्षेत्रज्ञं चापि मां विद्धि' इति गीतायाम् । क्षपयति, इच्छया त्रायते, ज्ञापयति, ज्ञायते, सर्वं जानाति चेति क्षेत्रज्ञः । सर्वस्य क्षितिरिति क्षेत्रम् । सर्वं ज्ञपयतीति ज्ञः । क्षेत्रे ज्ञो जीवोऽनेनेति क्षेत्रज्ञः ॥

## 17. अक्षरः 

 यः क्षेत्रज्ञः सन् क्षेत्रस्थः स एव अक्षरश्च । क्षेत्रस्य क्षरणेऽपि स्वयं न क्षरतीति । क्षर विनाशे । न केवलं क्षेत्रस्थ एव । किन्तु अश्नुते व्याप्नोति सर्वमित्यक्षरश्च । अशु व्याप्तौ । अधिकं क्षरीति चाक्षरः । क्षर सन्ततदाने । अक्षेषु रमते च । अक्षमक्षयं लोकं राति ददाति च । अतीतक्षराक्षरत्वादः । अपगतदोषत्वादः । अनन्तगुण त्वादः । सर्वाश्रयत्वात् सर्वक्षपणाच्च क्षः । दोषकर्षणाच्च क्षः । रतिरूपत्वाद् रः । आ अकारात् आ क्षकारं सर्ववर्णेषु वाच्यतया रमत इति चाक्षरः । अत उच्यते — एवचादिसर्वाव्ययवाच्यश्चायमिति । सर्वाक्षरवाच्यश्चायमिति । अत एव अव्यय इत्यारभ्य अक्षर इत्युपसंहृत्य 'एव च' इत्याह । 'ए' इति स्वराणामुपलक्षणम् । वकारो यादिक्षान्तानां व्यापकाक्षराणाम् । चकारः पञ्चवर्गीयाक्षराणाम् । अजः सन्निच्छया सर्वं वर्तयन् 'एव’ । अधिकेष्ट इति ए । सर्वज्ञत्वात् सर्वगतत्वाद्वा व । ए अकारवाच्ये स्वस्मिन्नेव वर्तमानः प्रतिष्ठित इति च । गुणैश्चितत्वात् 'च' । जीवैः समुचितत्वाच्च मोक्षेsपि ॥ 15 ॥

## 18. योगः 

 युज्यते मनसि योगिभिरिति योगः । सर्वपुरुषार्थैर्युज्यन्ते साधका अनेनेति च । अयमेव योगः सर्वपुरुषार्थप्राप्त्युपाय इति च । येन वायुना उच्चैर्गीयते सामभिरिति योगः । यातीति यश्च उपरिगतश्च । येन वायुना उना शम्भुना चायं गम्यते गीयते वा ॥

## 19. योगविदान्नेता 

 योगं पुरुषार्थोपायं विदन्ति ये तेषामयं नेता । ऐकपद्येऽलुक् । अथ च योगविदा योगविद्या । तामयं नयति । योगविच्च, अश्च, अम् अन्तकच, नेता च ॥

## 20. प्रधानपुरुषेश्वरः 

 प्रधानमानिन्याः रमायाः, पुरुषमानिनश्चतुर्मुखस्य चायमीश्वरः । प्रधानपदोपलक्षितस्य अचेतनस्य पुरुषस्य चेतनस्य चायमीश्वरः । क्षरपुरुषेषु प्रधानो ब्रह्मा तस्यायमीश्वरः । अथ च प्रधानः पुरुष इत्यक्षरपुरुषः । लक्ष्मीः । तस्या अयमीश्वरः । स्वयं सर्वप्रधानः । क्षराक्षरपुरुषेश्वरश्च । अथ च स्वयं प्रधानपुरुषः । ईश्वरश्च सर्वपुरुषाणामयम् । ईशानामपि वरश्चायम् । प्रधानश्चायं पुरुषश्चाय मीश्वरश्चायमिति ॥

## 21. नारसिंहवपुः 

 अर्धं नरस्येव, अर्धं सिंहस्येवेति नारसिंहमस्य वपुः । नराणामिदमज्ञानं नारम् । तत् हिनस्ति सिंहतीति वा नारसिंहं वपुरस्य । षिहि हिंसायाम् । नरसमुदायं प्रळये संहरतीति च तादृशं वपुरस्य । नरेषु गतश्चायं नारः । सर्वसंहननात् सिंहः । नराणां वं ज्ञानं पुष्णातीति वपुश्चायम् ॥

## 22. श्रीमान् 

 अङ्कं श्रिता श्रीरस्येति श्रीमान् । श्रीवत्सत्वाच्च श्रीमान् । शीर्षणि श्रिताः इति श्रियः पञ्चदेवताः, चक्षुः श्रोत्रं मनो वाक् प्राण इति । चक्षुरिति सूर्यः । श्रोत्रमिति चन्द्रमाः । मित्रयमवरुणकुबेराश्च । मन इति गरुडशेषरुद्राः, इन्द्रकामौ च । वागित्यग्निः । प्राण इति मध्यमः प्राणः । 'ता वा एताः शीर्षन् श्रियः श्रिताश्चक्षुः श्रोत्रं मनो वाक् प्राणः' इति श्रुतेः । ता नियमयन् श्रीमान् । सौंदर्यसारश्च श्रीमान् । वेदान् विदन्, वेदैर्वेद्यश्च श्रीमान् । 'ऋचो यजूंषि सामानि । सा हि श्रीरमृता सताम्' इति श्रुतेः । सर्वसम्पदां पदत्वाच्च श्रीमान् । शंरूपे ब्रह्मणि वायौ वा रतेः श्रीरिति सरस्वती भारती वा । साऽस्य वधूरिति श्रीमान् । श्रीरिति द्रौपदी । साऽस्त्यस्य दुष्टहन नाङ्गत्वेनेति श्रीमान् । अधिकमुपरिष्टात् (178; 221;617) ॥

## 23. केशवः 

 प्रकीर्णाः कुन्तलाः परितोमुखमस्येति प्रशस्तकेशवान् केशवः । अवतारार्थं वितीर्णशुक्लकृष्णकेशवानिति केशवः । सूर्यकिरणाः केशा उच्यंते । तेषु वर्तमानोऽयं जगद् वर्तयति । कश्च ईशश्च केश ब्रह्मरुद्रौ, सृष्टिसंहारयोर्वर्तयतीति च । कृष्णरूपेण केशिनं हतवानिति च । अधिकं तूपरि (652) ॥

## 24. पुरुषोत्तमः 

 क्षराक्षरपुरुषाभ्यामुत्तमः । उत्तमश्चायं पुरुषः । पुरुषेषु चायमुत्तमः ॥ 16 ॥

## 25. सर्वः 

 सर्वस्य प्रभवाप्ययाभ्यां सर्वः । सर्वज्ञत्वात् सर्वः । सर्वगत्वात् सर्वः। सर्वगुणपूर्णत्वात् सर्वः । सर्वेश्वरत्वात् सर्वः । सरति वाति चेति सर्वः । 'यदधीना यस्य सत्ता तत् तदित्येव भण्यते' इति स्मृतिः । 'सर्वं समाप्नोषि ततोऽसि सर्वः' इति च गीतासु । ' एष सर्वज्ञः । एष सर्वेश्वरः । एषोऽन्तर्यामी । एष योनिः सर्वस्य प्रभवाप्ययौ हि भूतानाम्' इति च श्रुतिः ॥

## 26. शर्वः 

 शिवे गतः शृणाति संहरतीति शर्वः । असतां शं रुणद्धीति च । 'शर्वः शंरोधनाद्धरिः' इति च स्मरन्ति । शरं शरीरं जीवं वा वर्तयतीति च । 'शरो ह्यात्मा—' इति श्रुतेः । सुखक्रीडाज्ञानरूपत्वाच्च शरव एव शर्वः ॥

## 27. शिवः 

 शिवगतः शिवस्यापि शिवतां ददच्छिवः। 'यच्छौचनिःसृतसरि त्प्रवरोदकेन तीर्थेन मूर्ध्न्यधिधृतेन शिवः शिवोऽभूत्' इति भागवते । शयानो याति सर्वतः इति शिवः । शिन आनंदिनो वर्तयन् शिवः । शमेव शि । तृतीयोऽतिशये । अतिशयानन्दः ज्ञानरूपश्च शिवः ॥

## 28. स्थाणुः 

 स्थिरत्वात् स्थाणुः । अणुषु जीवेषु तिष्ठन् अणोरणीयान् स्थाणुः । स्थिरानप्याणयति चालयतीति च । स्थाणौ शिवे गतत्वाच्च स्थाणुः ॥

## 29. भूतादिः 

 भूतानां भूतिमतां जीवानामादानाद् भूतादिः । पञ्चभूताना मादिः कारणम् । तानि च सृष्टिविकासार्थमादत्ते । अन्ते च भूता न्यत्ति । भूतानां जीवानामादिः कारणम्, आदाता च, संहर्ता च ॥

## 30. निधिरव्ययः 

 प्रळये सर्वं नष्टाकारमत्र निधीयते । अथापि स्वयं न व्येति । भक्तानामव्ययो निधिः शेवधिः । अथ च नामत्वादैकपद्ये निधिषु रताः निधिराः । तान् निधिव्ययेन दण्डयन् निधिरव्ययः । विद्याख्ये निधौ रता ये वयो ज्ञानिनस्तानयमयते, ते चैनमयन्ते । अथ च तेजसां निधिं रविमयत इति निधिरव्ययः । सतां निधिश्चायम्, रवन्ते वेदा एनमिति रविश्वायम्, अयः शुभावहश्चायमिति च ॥

## 31. सम्भवः 

 सम्भवति जगदस्मादिति सम्भवः । स्वयं च धर्मसंस्थापनाय स्वेच्छया सम्भवति । मुक्ताः सम्यग् भवन्त्यानन्दरूपा अनेन । सम्पूर्णत्वात् सम् । आनन्दरूपत्वात् भवश्च । सम्यग् भाति ज्ञानरूपतयेति च सम्भवः । समग्रत्वात् सम् । भातीति भः । वातीति वच ॥

## 32. भावनः 

 सृष्टिस्थितिसंहारैः जगद् भावयति । कर्मफलानि भावयति, भावान् पदार्थान् तत्तदनुगुणं नयति, भावान् जीवान् निरयभूस्वर्गा दिषु नयति, सर्वेषां भावं मनोगतं प्रणयति, भावनीयश्च सतां हृदीति भावनः । भश्च अवनश्च । भया ज्ञानप्रभया वन्यते । भक्तैरावन नीयश्च । भावो भक्तिः । भावेन वशे नीयत इति भावनः । भक्तिरेनं नयति गमयतीति च । भावा भक्ता एनं स्वहृदि नयन्तीति च ॥

## 33. भर्त्ता 

 सर्वं बिभर्तीति भर्ता । देवानां भर्ता । रमायाश्च भर्ता । संसारभारात् तारयतीति च भर्ता । दुःखभरं तरन्त्यनेन । गुणभरितत्वाच्च भर्त्ता ॥

## 34. प्रभवः 

 प्रभवति सर्वमनेनेति । स्वयं प्रकृष्टो भवति । जीवाश्च अनेन प्रकृष्टा भवन्ति । प्रकृष्टाश्चास्य भवाः अवताराः । प्रकृष्टत्वात् प्र । सर्वदा भवतीति भवः । प्रकृष्टश्च भश्च वश्च ॥

## 35. प्रभुः 

 प्रभवति सर्वसमर्थः । प्रकृष्टो भवति । भक्तानां प्रकटो भवति । प्रथमो भवति । प्रथमं च भवति । अधिकमुपरि ( 299 ) ॥

## 36. ईश्वरः 

 ईष्ट इति सर्वेश्वरः । ईशानां ब्रह्मादीनामपि वरः । जगदीशा रमा । तस्या अयं वरो भर्ता । ईशश्च वरश्च । ईष्टे वाति रमते च । अधिकमुपरि (74) ॥ 17 ॥

## 37. स्वयम्भूः 

 स्वयमेव भवतीति स्वयम्भूः । स्वतन्त्रो भवतीति च स्वयम्भूः । स्वं स्वीयं यं वायुं भावयतीति च स्वयम्भूः । स्वतन्त्रत्वात् स्वयम्, भूतत्वाद् भूमत्वाच्च भूः । स्वं च यं च भूश्च वा । स्वयम्भुव चतुर्मुखे गतत्वाच्च स्वयम्भूः ॥

## 38. शम्भुः 

 शं भवत्यनेनेति शम्भुः । स्वयं च शम् आनन्दरूपो भवति । शम्भोरन्तर्यामी च शम्भुः ॥

## 39. आदित्यः 

 अदितिनन्दनो वामनो भवन्नादित्यः । आदित्यगतत्वा च्चायमादित्यः । सर्वस्मादादौ विद्यमान इति चादित्यः । सर्वस्याऽदिश्च त्यः आनन्दानुभवरूपश्चेति आदित्यः । 'तीत्यानन्दः समुद्दिष्टो येति ज्ञानमुदाहृतम्' इति हि स्मरन्ति । आदिषु जगत्कारणेषु ततो यमयतीति च आदित्यः । अधिकमुपरि (567 ) ॥

## 40. पुष्कराक्षः 

 पुष्करदळे इवाक्षिणी अस्य । भक्तानां पुष्टिकरे चाक्षिणी अस्य । पुष्टिकरत्वात् पुष्करः । न क्षीयत इत्यक्षः । पुष्टिकरश्च अश्व क्षच । अधिकमुपरि (560) ॥

## 41. महास्वनः 

 महान् वेदाख्यः स्वनोऽस्य । महांश्च दैत्यहृदयविदारणः स्वनोऽस्य । महानसुर्मुख्यप्राणः । तस्यानश्चेष्टकः । महत् स्वं धनं नयति प्रापयतीति महास्वनः । सतां महत् स्वं सम्पदयं नेता च । महेषु उत्सवेषु असुभिरसुना वा सह चेष्टते । मह्यत इति महश्चाय मसनादसुश्चायमनश्च ॥

## 42. अनादिनिधनः 

 आदिनिधने अस्य न स्तः । अनादेरपि संसारस्य निधनहेतुरयम् । अनस्य मुख्यप्राणस्यापि आदिनिधने अनेन भवतः । अनादिश्चायमिभ्येषु निहितधनश्च । अनश्चादिश्च निधनश्चायम् ॥

## 43. धाता 

 दधाति धारयति पोषयति चेति धाता । सर्वाभीष्टदाता च । धाञ् दाने । अधिकमुपरि (951) ॥

## 44. विधाता 

 विशेषतो धाता मोक्षदानेन । कर्मणामुचितं फलं विदधाति च । बहुविधां जगतीमातनोति, अतति च । विविधाः संसारगतीस्त रन्त्यनेन । विश्च धाता च । अधिकं तूपरि ( 486) ॥

## 45. धातुरुत्तमः 

 अत एव उत्तमो धातुर्धारकः । धातुर्विरिञ्चादप्युत्तमः । सर्वैरपि धातुभिः जगद्धारकैर्देवैः रुततमः स्तुततमः । धातुभिः क्रियापदैरपि रुततमः । सप्तधातुभी रुद्धं धातुरुत् शरीरम् । तत् ताम्यति इच्छति स्वाधिष्ठानतया । तत् ताम्यति खिद्यत्यनेन । तमु काङ्क्षायां खेदे च । धातुश्च रुततमश्च ॥ 18 ॥

## 46. अप्रमेयः 

 अविज्ञेयः साकल्येन । इयत्ताराहित्यादपरिमेयश्च । अधिकश्च प्रकृष्टश्चेति मेयः । अधिकं प्रकृष्टः माभिर्मानैरीयते च । माभिर्वेद वाग्भिरीयते । मया रमया चेयते । अप्रमैरेकाक्षरैरीयते । न प्रमीयत इत्यप्रमः । ईं लक्ष्मीं यातीतीयः । स चासौ स चेत्यप्रमेयः । तया ईयत इति च ॥

## 47. हृषीकेशः 

 हृषीकाणामिन्द्रियाणामीष्टे । स्वयं हृष्टः जगच्च हर्षयन् सूर्यचन्द्रयोः केशेषु किरणेषु स्थित इति । हृष्यन्त्येभिरिति हृषयः केशा अंशवोऽधिष्ठानमस्य । स्वयं हृषी हृष्टः । कस्य ब्रह्मणश्च ईशः । अन्येषामानन्दस्येशो वा । येन वा केशौ ब्रह्मेशानौ हृष्टौ ॥

## 48. पद्मनाभः 

 जगदाख्यं पद्मं नाभावस्येति पद्मनाभः । अस्य मुखकरचरणशोभायाः पुरः पद्ममपि नाऽभाति । अधिकमुपरि (196; 347) ॥

## 49. अमरप्रभुः 

 प्रभुरयममराणां देवानां मुक्तानां च । अमममितं रं रमण मस्येति अमरश्च प्रभुश्च । अमरेषु वामनात्मा प्रभवति च । अमरेषु प्रकृष्टोऽमरप्रो ब्रह्मा भवत्यनेन । अमरान् प्रातीति अमरप्रो ब्रह्मा । प्रा पूरणे । सोऽपि भवत्यनेन ॥

## 50. विश्वकर्म्मा 

 विश्वकर्तृत्वाद् विश्वकर्मा । विश्वेषां विश्वं च कर्म अनेन । 'न ऋते त्वत् क्रियते' इत्यादेः । विश्वकर्मणि देवत्वष्टरि गतश्च विश्वकर्मा । करोति मिनोति चेति कर्मा । विश्वश्चायं कर्मा च । अन्तः स्थित्वा कर्मकृत्, पूर्णकर्मा च ॥

## 51. मनुः 

 मनोरन्तर्यामी । मनुषु मन्त्रेषु वाच्यतया गतः । सर्वं मनुते इति च मनुः । माति च नुदति चेति च ॥

## 52. त्वष्टा 

 त्वष्टुरन्तर्यामी त्वष्टा । जगतस्त्वक्षणात् तनूकरणाच्च त्वष्टा ॥

## 53. स्थविष्ठः 

 स्थविष्ठेषु स्वविष्ठोऽयम् । सूक्ष्मतमः सन्नपि स्थूलतमः । स्थः स्थिरः । विः पक्षी गरुडः । तत्रायमारूढस्तिष्ठति । 'तिष्ठतीति स्थविः भुजङ्गमः अग्निश्च' इति वैयाकरणाः । स्थवौ शेषे शयानः स्थितः । अग्नौ वा गतः स्थविष्ठः । अधिकमुपरि (438) ॥

## 54. स्थविरो ध्रुवः 

 स्थविरेषु स्थविरोऽयम् । वृद्धेषु वृद्धतमः । अथापि ध्रुवः स्थिरतमः । अपि च स्थविरेभ्य उद्गतः ध्रुवश्चेति स्थविरो ध्रुवः । स्थवौ गरुडे रमत इति स्थविरः । सर्वत उत्तमः उकारवाच्यः ध्रुवश्च । स्थे स्थिरे वैकुण्ठे विरमति उं शम्भुं धरमाण उत्कृष्टज्ञान प्रदश्च । स्थिरे ध्रुवलोके विशेषतो रममाणो भवत्युद्गतो ध्रुवोऽनेनेति च ॥ 19 ॥

## 55. अग्राह्यः 

 न गृह्यते चक्षुणा नापि वाचा नापि मनसा । अः इति ग्राह्यश्चाग्राह्यः। सर्वस्याग्रे गतोऽयमहेयश्च । अहिं याति च । अग्राहाणि अन्यैरनियम्यानि याति च यमयति च ॥

## 56. शाश्वतः 

 शश्वत् सदा भवतीति । शश्वदेकरूपश्च । आनन्दरूपोऽश्वो हयग्रीवः, ततश्च जगति । आशु अतश्च ॥

## 57. कृष्णः 

 सौन्दर्यसारतया सर्वलोककर्षणात् कृष्णः । नियमनादिना कर्षणाच्च कृष्णः । संसारान्मुक्तिं प्रति कर्षणाच्च । कृष्णवर्णत्वाच्च । कृषेर्भूमेः णः आनन्दो येन स च कृष्णः । अथ च 'कृषिर्भूवाचकः’ सत्तावचन इत्यर्थः । णश्च निर्वृतिवाचकः । तेन सदानन्दः कृष्णः । अधिकं तूपरि (553) ॥

## 58. लोहिताक्षः 

 कप्यासपुण्डरीकवदीषल्लोहिते अक्षिणी अस्येति लोहि ताक्षः । लोकहिताक्षश्च । लोकमहिताक्षश्च । छिन्नसंसारा मुक्ता लावः । तेषां हितानि सुखदान्येवाक्षाणीन्द्रियाणि यस्मात् ॥

## 59. प्रतर्द्दनः 

 प्रळये सर्वं प्रतर्दयति संहरतीति प्रतर्दनः । प्रकृष्टश्चायं तर्दनः । प्रकृष्टतरणः, दातृत्वाद् दः, नेतृत्वान्नश्च ॥

## 60. प्रभूतः 

 'प्रभू' इति पदाभ्यां यस्य गुणास्तन्यन्ते स प्रभूतः । सर्वगुणैः प्रभूतः । भूतेषु च भूतिमत्सु प्रकृष्टोऽयम् ॥

## 61. त्रिककुद्धाम 

 त्रिषु ककुत्सु तदुपलक्षितमूर्धसु धामान्यस्येति त्रिककु द्धाम । 'अमृतं क्षेममभयं त्रिधाम्नोऽधायि मूर्धसु' इति हि भगवत स्त्रयो नित्यलोकास्तत्ककुदि निक्षिप्ताः श्रूयन्ते श्वेतद्वीपानन्तासन वैकुण्ठाः। 'त्रिककुब्धाम' इत्यन्ये पठन्ति । 'त्रिककुद्धामा' इति च ॥

## 62. पवित्रम् 

 स्वयं पवित्राणां पवित्रम् । पुनाति च सर्वम् । पविना वाग्वज्रेण श्रुतिपुराणादिनाऽविष्कृतेन त्रायते सज्जनलोकमिति च पवित्रम् । दुर्जनपविना सुदर्शनेन च सतस्त्रायते । इन्द्रायुधे वज्रे च स्वयं सन्निहितः सुरांस्त्रायते । आनन्दं पिबति च वेति सर्वं जनयति च त्रायते च ॥

## 63. मङ्गलं परम् 

 मङ्गलानां च मङ्गलमिति मङ्गलं परम् । अथ चैकपद्ये बिन्दुरवधारणे । अपि च यद्यत् मङ्गलं शुभकरं तत्तत् पिपर्ति पालयतीति मङ्गलम्परं परम्ब्रह्म । बिन्दुरवधारणे । अथ च मगि चपलायां गतौ । चपलगतयो ये मङ्गास्तेषां लम्पं लम्पटतां राति ददाति च राययति च नाशयति च । मं ज्ञानम्, गलं कण्ठं सुनादम्, पाति राति चेति मङ्गलम्परम् ॥ 20 ॥

## 64. ईशानः 

 ईशाने शिवे स्थितत्वादीशानः । ईशनादीशानः । ईशानामप्यनश्चेष्टक ईशानः । जगदीशां श्रियमपि नयतीतीशानः । अन स्यापीश ईशानः । अनोऽपि येन ईशः स ईशानः । ईशश्च अनश्च । ईं संपदं केषांचित् श्यति तनूकरोति । केषांचिदानयति वर्धयति । ईः लक्ष्मीरानन्देन सह चेष्टतेऽनेन ॥

## 65. प्राणदः 

 सर्वानपि प्राणयन् ददाति सर्वमभीष्टमिति प्राणदः । प्राणस्याप्यभीष्टप्रदः । प्राणं गुरुत्वेन ददाति च । स्वयं प्रकृष्टः । सर्वेषां चेतनानां अणं गतिं ददातीति च । अण गतौ । असतामणं दुःखं ददाति । सतामाणं परमानंदं मोक्षे ददातीति च । अधिकं तूपरि (322; 409;956 ) ॥

## 66. प्राणः 

 प्राणः प्राणिति प्राणति वा । अन चेष्टायाम् । अण गतौ । प्रकृष्टा आणाः परमानंदिनोऽनेनेति च प्राणः । प्रकृष्टानंदश्च प्राणः । प्रकृष्टा अप्यनन्ति अणन्ति चानेन । पूर्णत्वात् पूरकत्वाच्च प्राणः । प्रा पूरणे क्तः । अधिकं तूपरि ( 321408) ॥

## 67. ज्येष्ठः 

 सृष्टेः पुराऽपि स आसेति ज्येष्ठो वृद्धतमः । ये ज्येष्ठास्तेषामयं ज्येष्ठताप्रदः । ज्यया, सज्येन धनुषेति यावत्, शत्रूनिष्णन् ढौकते । ढस्य ठः । तृतीयोऽतिशये । इष आभीक्ष्ण्ये । ढौकृ गतौ ॥

## 68. श्रेष्ठः 

 येये प्रशस्तास्तेषामयं प्रशस्ततमः श्रेष्ठः । श्रेष्ठानां श्रेष्ठताप्रदः । अङ्कं श्रिता ईः लक्ष्मीः । तस्यामयं तिष्ठति । श्रतश्च इः कामः तस्मिन्नप्ययं तिष्ठति । श्रयन्त इति श्रा भक्ताः । तेषु इच्छया प्रीत्या तिष्ठति ॥

## 69. प्रजापतिः 

 प्रजापतौ गतः प्रजापतिः । प्रजापतिषु च गतः । प्रजाः पाति च । 'प्रजानां पालनाद् विष्णुः प्रजापतिरितीरितः । प्रजया प्रज्ञया च सतः पाति । अधिकमुपरि (197) ॥

## 70. हिरण्यगर्भः 

 हिरण्मयं ब्रह्माण्डं यस्य गर्भे स हिरण्यगर्भः । हिरुक् विलक्षणं सुखं हिरण्यम् । तदस्य गर्भे । हिरण्यगर्भस्य चान्त र्यामी । अधिकमुपरि (412) ॥

## 71. भूगर्भः 

 भूरस्य गर्भे । अयं च भुवो गर्भे । भूः गर्भवती चानेन । भूश्चायं गर्भश्च । भवतीति भूः सदानंदः । प्रळये सर्वस्यापि गर्भस्था नीयः । भुवमन्ते गिरन् भाति । गृ निगरणे । भुवि गीर्णो भाति । गृणन् भाति ॥

## 72. माधवः 

 रमाया धवः । प्रमायाः धवः । मधुविद्यावेद्यः । मधुवंशे च बभूव । मायै अपरोक्षज्ञानाय हृदि धीयते, अन्ते वीयते गम्यते चेति माधवः । मा च भूदन्यो धवोऽस्येति च । मानां सर्ववचसामयं धवः । 'वाचो मा मातरः स्मृताः' । अधिकमुपरि (167;739) ॥

## 73. मधुसूदनः 

 मधुमसुरं सूदयति । सूदाः सुकृतकर्माणो जीवाः । मधु आनन्दं सूदानां नयति प्रापयति । दुष्कृतीनां मधु आनन्दं सूद यति । आनन्दरूपश्चायं सूदानां सत्कर्मणां नेता च। मधुश्चायं संसार सूदनश्च । मधुना आनन्देन सून्नतः, शतानन्द इति यावत्, अनः प्राणोऽनेन ॥ 21 ॥

## 74. ईश्वरः 

 द्वितीयं रूपम् । षट्त्रिंशं प्रथमम् । ईं लक्ष्मीं श्वयति गच्छति रमयति च । भक्तानामीं सम्पदं शं सुखं वं ज्ञानं च राति । वरदेशानामपि वरप्रदः । ईं लक्ष्मीं श्वं श्वसनं च रमयति । शं शतानन्दं वं वायुं च वा रमयति । ईशैरपि व्रियते । ईशानामपि वं ज्ञानं रं आनंदश्चानेन ॥

## 75. विक्रमी 

 त्रेधा विक्रमणाद् विक्रमी । शत्रुहृदयविदारणश्चास्य विक्रमः । विशिष्टश्चास्य क्रमः । अधिकमुपरि (910) ॥

## 76. धन्वी 

 दुष्टदमनाय लीलया धृतधनुः । धनं वाययति । धन्यैर्वीयते ॥

## 77. मेधावी 

 मेधावान् मेधावी । मेधाविषु मेधाशक्त्यात्मना गतः । मां प्रकृतिं सृष्टीच्छया धावतीति मेधावी । भगवद्विषयां मेधामवन्ति मेधावाः । ते अस्य संतीति मेधावी ॥

## 78. विक्रमः 

 जगत्सर्जनादिषु विविधक्रमवान् । शत्रुषु दर्शितविक्रमः । स्वयं विगतक्रमः । विना गरुडेन च क्रमते ॥

## 79. क्रमः 

 अवतीर्य भूमौ क्रमते । अश्वेन क्रमते । रथेन क्रमते । भक्ता मनसा क्रामन्त्येनम् । अयं च सर्वत्र क्रमते । क्रं कर्म मं ज्ञानं च यद्विषयं सार्थकं स क्रमः । क्रियते सर्वमनेनेति क्रः । मीयते संह्रियते सर्वमनेनेति मः ॥

## 80. अनुत्तमः 

 न कश्चिदस्मादुत्तम इत्ययमनुत्तमः । सर्वोत्तमः सन् जले अनितीत्यनुत्तमः । 'तज्जलानिति शांत उपासीत' इति श्रुतिः ॥

## 81. दुराधर्षः 

 नायं शक्यः शत्रुभिराधर्षयितुम् । आ ईषदपि । दुर्जनानाधर्षयति च । ये दुरितेन रमन्ते तानयमाधर्षयति । दुःखाधारा दुराधराः । तेषामप्ययं षः चेष्टकः । ' षकारः प्राण आत्मा' इति श्रुतिः ॥

## 82. कृतज्ञः 

 जीवैः कृतं शुभमशुभं च जानन् फलं ददातीति कृतज्ञः । कृतसुकृतैर्ज्ञायते चायम् । अधिकमुपरि (535) ॥

## 83. कृतिः 

 कृतिः क्रिया सर्वा स्वरूपमस्येति कृतिः । जगत् करोतीति कृतिः । भक्तैर्मनसि क्रियत इति कृतिः ॥

## 84. आत्मवान् 

 आत्मवान् स्वरूपभूतशरीरवान् । आत्मानौ ब्रह्मवायू पुत्रत्वेनास्य स्तः । आत्मा अहंकारमानी शिवः पौत्रत्वेनास्ति । सर्वेषां जीवात्मनामंतर्यामी । आत्मनां मनसामीशितृत्वाच्च आत्मवान् । आत्मा शरीरम् । शरीरगत आत्मवान् । आत्मा मध्यदेहः । हृदयगत आत्मवान् ॥ 22 ॥

## 85. सुरेशः 

 सुराणामीशः । सुखं रमते चेष्टे च । सुखं रान्ति ददति ये तेषामीशः । सुरं मुक्तिपदं तस्यापीष्टे ॥

## 86. शरणम् 

 आपन्नरक्षणात् शरणम् । निवेशश्चायं भक्तानाम् । आनन्दमयो रणः शब्दो वा युद्धं वाऽस्येति शरणं परं ब्रह्म । आनन्दक्रीडाबल रूपत्वाच्च । 'णकारो बलम्' इति श्रुतिः ॥

## 87. शर्म 

 आनन्दमयत्वाच्छर्म । सुखेन रमते रमयति चेति । शरान् जीवान् माति निर्माति च । शृणाति निर्माति च ॥

## 88. विश्वरेताः 

 विश्वस्य जगतः रेचनाद् विश्वरेताः । विश्वस्य वायोर्ब्रह्म णश्च जनक इति विश्वरेताः । विश्वस्मिन् रमत इति विश्वरेताः ॥

## 89. प्रजाभवः 

 प्रजा भवन्त्यनेनेति प्रजाभवः । प्रजा प्रज्ञा च प्रभवत्य नेन । स्वयं प्रजायते, अथाप्यभवः । प्रजा अप्यभवा भवन्त्यनेन ॥

## 90. अहः 

 अहेयत्वादहः । अहस्सु च सन्निहितः । जीवगोऽहम् । सूर्यगोऽ हः । भक्तान् न जहातीति चाहः ॥

## 91. संवत्सरः 

 सम्यग् वत्सान् ब्रह्मादीन् रमयतीति संवत्सरः । स्वस्मिन् संवसतः रमयतीति संवसद्रं संतमेनं संवत्सरमाचक्षते । समिति संपूर्णो भगवान् । मनसि धृतभगवन्तः संवन्तः । तेषु सदा सरति । कालात्मना संवत्सरगतश्च संवत्सरः । कालमानिनि संवत्सराख्ये चतुर्मुखे च गतः । सम्पूर्णो भक्तवत्सलश्च । अधिकं तूपरि (423) ॥

## 92. व्याळः 

 असतां व्याळ इव व्याळः । व्याळेषु च स्थितः । 'ब्राह्मणे गवि हस्तिनि' इति हि गीतासु । व्याळ इति मत्तो गजः, सर्पो वा । विविधम्, आ समन्तात् अडतीति व्याळः । अड उद्यमे । विरो धिनः आ अडति हिनस्तीति च । अडस्तैक्ष्ण्यमिति वैयाकरणाः । तेन दुर्जनेषु विशिष्टः आ अडोऽस्येति च । अज्मध्यस्थत्वाड् डस्य ळः ॥

## 93. प्रत्ययः 

 प्रत्ययः प्रज्ञानं ब्रह्म । प्रतीयते वेदेषु वेदैर्वा । प्रत्येकं बिम्बरूपतयाऽयते च । सर्वत्र प्रतिष्ठितः शुभावहश्च ॥

## 94. सर्वदर्शनः 

 सर्वतश्चक्षुः सर्वदर्शनः । सर्वं पश्यन् दर्शयन् वा सर्व दर्शनः । सर्वाणि दर्शनान्यस्यैव निदर्शनानि । सर्वशास्त्रमुख्यार्थ इत्येतत् । सर्वश्च ज्ञानरूपश्च ॥ 23 ॥

## 95. अजः 

 न कदाऽपि जायते । अथापि अः अप्राकृतः सन् जायते । अजे च ब्रह्मणि नित्यसन्निहितः । अधिकमुपरि ( 204;523) ॥

## 96. सर्वेश्वरः 

 सर्वेषामीश्वरः । सर्वेषामीशानां वरः । सर्वश्च ईश्वरश्च ॥

## 97. सिद्धः 

 नित्यसिद्धः सिद्धः । सर्वं सिद्धमस्य न किमपि साध्यमिति च । अधिकमुपरि ( 823) ॥

## 98. सिद्धिः 

 ज्ञानानन्दरूपत्वात् सिद्धिः । ज्ञानं च सुखं च हि चरमा सिद्धिः । सर्वसिद्धिकारणत्वात् सिद्धिः । सर्वसाधनसिद्धिरूप श्चायम् ॥

## 99. सर्वादिः 

 सर्वेषां आदिः, सर्वस्य सृष्ट्याद्यष्टकस्य चाऽदिः । सर्वमादत्ते च । सर्वश्व आदिव ॥

## 100. अच्युतः 

 गुणक्रियादिभिः कदाऽपि न च्यवते । मुक्ता अच्युता भवन्त्यनेन । अधिकमुपरिष्टात् (319;556) ॥ ॥ इति नाम्नां प्रथमं शतकम् ॥

## 101. वृषाकपिः 

 अभीष्टवर्षणाद् वृषः । कं जलम् । कात् पातीति कपिः । प्रळयपयोधिजलादुद्धृतधरणिः । वृषश्चायं कपिश्चेति वृषाकपिः । कं आनंदं पिबति पाययतीति च कपिः । असतामकं दुःखं पाययतीति अकपिश्च । अथच वृष इति धर्मः । कपिरिति वराहः । उक्तनिर्वचना देव । 'कपिर्वराहः श्रेष्ठश्च धर्मश्च वृष उच्यते' इति शान्तिपर्वणि वृषश्च कपिश्चेति वृषाकपिः । वृषश्च आकं पूर्णसुखं पिबति च । वृषं धर्मं न कम्पयति । वृषा इन्द्र आकम्पतेऽनेनेति च ॥

## 102. अमेयात्मा 

 अप्रमेयः अपरिमेयश्च, अज्ञेयोऽपरिच्छेद्यश्व, आत्मा स्वरूपमस्य । अः इति मेयात्मा च । अमेयश्च । सर्वेषामात्मा अंतर्यामी च । अश्च यथाशक्ति ज्ञानिभिर्मोक्षार्थं मेयश्च आत्मा च । अमैव जीवेन सहैव ईयश्चायं परमात्मा नत्वभेदेन । 'द्वा सुपर्णा सयुजा सखाया — ' इत्यादेः । अमितत्वात् 'अमा' इत्यव्ययेनापि वाच्यः । इच्छाज्ञानरूपत्वादियः । आततत्वादात्मा । अमानामभगवद्विदा मिये इच्छाज्ञाने अत्ति नाशयति । स्वयं चामितमिष्टं ज्ञानं चात्ति अनुभवति । अधिकमुपरि (179 ) ॥

## 103. सर्वयोगविनिःसृतः 

 सर्वैरपि योगैः सम्बंधैर्वर्जितः । भक्तिं विना सर्व स्मादप्युपायान्तराद् अज्ञेयतया विनिःसृतः । सर्वश्चायं योगेन स्वसामर्थ्येन सर्वस्माद् विनिःसृतश्च । सर्वश्च योगश्च विनिःसृतश्चायम् । ध्यानयोगेन विशिष्य निश्चयेन सृतः अवगतश्च । सर्वैः जीवैः यौति सङ्गतो भवतीति सर्वयौः । गवि वेदवाचि निहितः सतामर्थे निःसृतश्च ॥ 24 ॥

## 104. वसुः 

 वसत्ययं सर्वत्र । वसति च सर्वमत्र । वसुषु गतः । वसुमुख्ये पावके च गतः । वरसुखश्च वसुरित्युक्तः । वं ज्ञानम्, वरांश्च सूते यम् । अधिकमुपरि (271;700) ॥

## 105. वसुमनाः 

वसु पुटपक्कं पुरटमिव विशुद्धं भ्राजमानं च मनोऽस्येति वसुमनाः । 'सत्वं विशुद्धं वसुदेवसञ्ज्ञितम्' इति हि स्मरन्ति । वसुमुख्यमग्निं भूस्थाने स्वप्रतीकं मन्यत इति वसुमनाः । वं ज्ञाना त्मकं सु सुखात्मकं च मनोऽस्येति वसुमनाः । सुमनस्सु वरोऽयमिति वसुमनाः । वसुश्चायं मनुत इति मनश्चायम् । वसुनि हिरण्य एव मनो येषां तेषामप्यन्तः स्थित्वाऽयमेव तथा प्रेरयति । यथा भगवन्त मवमन्येरन् । वसून्येव सम्मन्येरन् । अधिकमुपरि ( 701) ॥

## 106. सत्यः 

 सत्यः साधुगुणः । सत्यः सतां हितः । सदिति प्राणः । तीत्य न्नमानी प्रजापतिः । तौ यमयतीति सत्यः । सन्त इति मुक्ताः । तीति मर्त्यम् । तेन मुक्तामुक्तनियामकः सत्यः । सत्तामत्पुत्तिं यापयतीति सत्यः । सद्भावं स्थितिं यापयतीति सत्यः । अवसादं नाशं यापयतीति सत्यः । यत् सत् तद् यमयतीति सत्यः । सद् ज्ञानं यापयतीति सत्यः । सादं विषादकारणं अज्ञानं यापयतीति सत्यः । विषादात्मकं बन्धं यापयतीति सत्यः । सत् निर्दुष्टं मुक्तिपदं यापयतीति सत्यः । एवं सृष्ट्याद्यष्टकृत् सत्य उच्यते । 'सत्यं ज्ञानमनंतं ब्रह्म' । अधिकमुपरि (212; 873) ॥

## 107. समात्मा 

 सर्वत्र सम आत्मा । ' पंडिताः समदर्शिनः' इत्युक्तम् । समाः सज्ञानाः आत्मानोऽनेन । समश्च सर्वत्र, सर्वेषामात्माऽन्त र्यामी च । मया रमया सहितश्चायमात्मा । मया प्रमया सहितः समः सर्वज्ञः । समं सर्वमत्तीति समात्मा । सर्वान्तर्यामीति च ॥

## 108. सम्मितः (असम्मितः ) 

 ज्ञानिभिः सम्मितः । सम्यक् ज्ञातः । अथ चासम्मितः केनापि सम्पूर्णतया न ज्ञातः । सर्वं मितं निर्मितं संहृतं चानेनेति सम्मितः ॥

## 109. समः 

 सर्वत्र सर्वदा समः । मया प्रमया, रमया च सहितः समः । 'अकयप्रविसम्भूमसखहाः' इति सकारमकाराभ्यां वाच्यतया सश्च मश्चेति समः ॥

## 110. अमोघः 

 न मोघा यस्य भक्तिः सोऽमोघः । न मोघो यस्य सङ्कल्पः सोऽप्यमोघः । न मोघं येन सृष्टं सोऽप्यमोघः । ' यच्चिकेत सत्यमित् तन्न मोघम्' इति हि श्रुतिः । अमा सह ओघेन जीवसमुदायेन वर्तत इति चामोघः । प्रळयजलौघेन सह वर्तत इति च । अमः अमितः अमेयः, उं शम्भुमप्यन्ते घातयतीत्युघश्च । अधिकमुपरि ( 154 ) ।

## 111. पुण्डरीकाक्षः 

 'यथा कप्यासं पुण्डरीकमेवमक्षिणी' इति हि श्रुतिः । विश्वाख्ये पुण्डरीके अक्षीण्यस्य । जीवस्वरूपहृत्पुण्डरीकमक्षयं स्थानमस्य । हृदयपुण्डरीकमक्ष्णोति व्याप्नोतीति पुण्डरीकाक्षः ॥

## 112. वृषकर्म्मा 

 वृषात्मकं धर्ममयं कर्मास्य । भक्तानामभीष्टवर्षकं च । वृष्णीन्द्रे हस्तमानिनि स्थित्वा कर्माणि कारयति चायम् ॥

## 113. वृषाकृतिः 

 लोके वृषार्थं धर्मसंस्थापनार्थाय मत्स्याद्याकृतिर्भवतीति वृषाकृतिः । वृतषड्गुणा अस्याऽकृतयो भवन्ति । भक्तानामभीष्टदोहाय चास्याऽकृतयो भवन्ति । वृषान्तर्यामी च वृषाकृतिः ॥ 25 ॥

## 114. रुद्रः 

 रुक् दुःखं संसारो वा । रुजं द्रावयतीति रुद्रः । असतः रोदयतीति रुद्रः । रुद्रे गतश्च रुद्रः । वेदरुते रतश्च ॥

## 115. बहुशिराः 

 'सहस्रशीर्षा पुरुषः' इति बहुशिराः । बहूनि लीलया श्रयतीति च । बहवश्चैनं श्रयन्ति । बहुविधं रसयति रासयति चेति बहुशिराः ॥

## 116. बभ्रुः 

 जगद्भरणाद् बभ्रुः । वर्णतः कृष्णपिंगल इति च बभ्रुः । बेन स्वेच्छया भ्रमतीति बभ्रुः । ब कामने । बं कामं बलं वा भरतीति च । बलेन भगेन च ब इति भ इति रूयते ॥

## 117. विश्वयोनिः -

 विश्वस्य वायोर्ब्रह्मणश्च योनिः । विश्वस्य जीवजातस्य योनिः । विश्वस्य सर्वस्य च योनिः । विश्वश्च योनिश्च । विश्वेन वायुना सहस्थितो विश्वयौः । अकामत्वादनिश्च । अधिकमुपरि (149) ॥

## 118. शुचिश्रवाः 

 शुचीनि पापहराणि श्रवांसि नामानि कीर्तयो वाऽस्येति शुचिश्रवाः । पुण्यश्रवणकीर्तनः ॥

## 119. अमृतः 

 नित्यमुक्तत्वादमृतः । न विद्यते मृतं मृतिरस्येति । अं अकरावाच्यं स्वात्मानमेव ऋतः गतः । स्वे महिम्न प्रतिष्ठितः । अन्तकत्वादम्, ऋतश्च । अनुस्वारवाच्यत्वादम्, ऋकारवाच्य ऋत इति ऋतम्भरः ॥

## 120. शाश्वतस्थाणुः 

 शाश्वतः शश्वत् सदा भवतीति । स्थिर एकरूपो भवतीति स्थाणुः । शाश्वतेषु जीवेषु स्थितः अणुरूपश्चायम् । शाश्वतश्च स्थश्च अणुश्चायम् । शाश्वतः स्थाणुगतश्चायम् ॥

## 121. वरारोहः 

 श्रिया श्रितः वरः आरोहः अङ्कोऽस्य । वराणां मोक्षं प्रत्यारोहो येन । वरश्च, परेषामारोहहेतुश्च । वं ज्ञानं रातीति वरः । वरं रातीति वा । न रोहति न वर्धत इत्यरोहः । वर एव सन्नारोहति प्रादुर्भवतीति । वरणीयां प्रकृतिं रोहयतीति च । ज्ञानानन्दरूपत्वाद् वं रम् । आकारो व्यासवचनः । ' अ आ अं अः पुराणर्षिः' इति स्मरणात् । तदात्मना रोहति प्रादुर्भवति । आकारश्चतुर्मुखश्च । तं सर्वेषामुपर्यारोहयति च । वराणां वरे स्थान आरोहो येनेति च ॥

## 122. महातपाः 

 महाज्ञानो महतातपाः । ' यस्य ज्ञानमयं तपः ' । महांश्च प्रतापोऽस्य । महान् सूर्ये स्थित आतपति । ज्ञानिनो महत् तपश्च यदाराधनरूपम् । महान्ति तपांसि युक्तयः यस्मात् स्फुरन्ति ॥26॥

## 123. सर्वगः 

 सर्वगतः । सर्वज्ञश्च । सर्वं गतमस्मिन् । सर्वैः पदैर्गम्यते । मुक्तौ च सर्वैर्गम्यते । सर्वैर्यथाशक्ति अवगम्यते च । सर्वश्व गश्च ॥

## 124. सर्वविद्भानुः 

 सर्वं विदन् भातीति सर्वविद्भानुः । सर्वं वेत्ति च, सर्वत्र भाति च । सर्वविदः ब्रह्मादयोऽप्यनेन भांति । भानोः प्रभां नुदतीति च भानुः । भानुगतश्च भानुः ॥

## 125. विष्वक्सेनः 

 विष्वक् परितः परिवारभूता देवसेना यस्य । विश्वतो मुखं द्रुता दैत्यसेना येन । विषु परितः अञ्चतीति विष्वक् सर्व गतः । इनेन सूर्येण सह स्थित इति सेनः । सकारवाच्यः । इनश्च सर्वेषाम् ॥

## 126. जनार्द्दनः 

 जनान् दुष्टानर्दयति । सज्जनैरर्धते अर्थ्यते च । स्वयं न जायते अर्दयति च संसारे । जनं जननमर्दयति च । जनयत्य र्दयति च । स्वयं जनित्वाऽर्दयति दुष्टान् । जातः नार्दयति अर्दनरहितान् करोति सतः ॥

## 127. वेदः 

 सर्ववेदनाद् वेदः । सर्वेषां सर्वमयमेव वेदयतीति च वेदः । वेदवेद्यत्वाद् वेदः । ज्ञानरूपत्वाच्च । वेदनात् दानाच्च वेदः ॥

## 128. वेदवित् 

 अनन्तान् वेदान् वेतीति वेदवित् । वेदान् वाच्यतया विन्दतीति च । अधिकमुपरि (131) ॥

## 129. अव्यङ्गः 

 व्यङ्गो न भवति । ज्ञानानन्दमयाङ्गः । अत एव न व्यज्यत इति अव्यङ्गः । भक्तानवन्ति चास्याङ्गानीत्यव्यङ्गः । अव्यमवनीयं जगद् गच्छतीति चाव्यङ्गः । अवयो जगद्रक्षका देवा अङ्गान्य स्येति च । अश्च प्राकृताङ्गरहितश्च । विशिष्टज्ञानानन्दमयाङ्गश्च । अवीन् अङ्गति गच्छति वा । अगि गतौ ॥

## 130. वेदाङ्गः 

 वेदा अङ्गान्यस्यावगम इति वेदाङ्गः । वेदाङ्गेषु च वाच्यतया स्थितः । वेदान् वाच्यतयाऽङ्गति गच्छति च ।

## 131. वेदवित् 

 वेदविदित्यपरं रूपम् । नामैक्येऽपि रूपभेदात् पुनर्वच नम् । यथा राम इति भार्गवोऽपि गीयते राघवोऽपि । कृष्ण इति वासुदेवोऽपि, बादरायणोऽपि धर्मतनयोऽपि । वेदान् वेदयति ज्ञापयति, प्रापयति चेति वेदवित् । वेदान् विंते विचारयतीति वेद वित् । वेदकाः ब्रह्माद्या वेदाः । तेऽपि तं विदन्ति तेनैवेति वेद वित् । तेऽपि विद्यन्ते उत्पद्यन्तेऽनेनेति वेदवित् । विद उत्पत्तौ ॥

## 132. कविः 

 सर्वज्ञः । कश्च आनंदमयश्च विश्व विगतदोषश्च कविः । करोति विश्वमिति कविः । कं ब्रह्माणं वायुं दक्षं वा वेति गच्छति, जनयति, अन्ते निरस्यति चेति कविः । तान् सृष्टिविस्तारार्थमिच्छति वा ॥ 27॥

## 133. लोकाध्यक्षः 

 लोकानामुपर्यस्य अक्षाणीति लोकाध्यक्षः लोकानाम धीक्षिता । सर्वलोकाधिकः । अक्षयश्च । अधिकनिवासो वा । क्षि निवासगत्योः । अधिकमक्षति वा । अक्षू व्याप्तौ ॥

## 134. सुराध्यक्षः 

 सुराणामधीक्षकः । सर्वसुराधिकः, अक्षयः। अधिकः सन् सुरानानक्ष च ॥

## 135. धर्माध्यक्षः 

 धर्ममार्गस्य अधीक्षकः । यत्परतयैव धर्मो धर्मो भवति । सर्वधर्मोत्तमः अश्च, क्षपणात् क्षश्च । धर्मेषु धारकेषु अधिकृतमक्षि अस्य । अधिकमक्ष्णोति व्याप्नोति वा ॥

## 136. कृताकृतः 

 स्वयमेवाऽत्मानं बहुधा करोति । अथापि न कृतः । ज्ञानि भिर्मनसि कृतः, अज्ञानिभिर्न कृतः । नित्यानित्येषु सन्निहितः । कृतम प्यकृतं यद्विस्मरणेन, कृतमकृतमपि यत्समरणेन स कृताकृतः ॥

## 137. चतुरात्मा 

चत्वारः आत्मानः मूर्तयः विश्वाद्या अस्येति चतुरात्मा । चतुरश्चायमात्मा । चतुर्षु च वेदेष्वाततः । जाग्रत्स्वप्नसुषुप्तिषु समाधौ चेति चतसृष्ववस्थासु च । स्थूलसूक्ष्मलिङ्गस्वरूपभेदेन चतुर्विधेषु च देहेषु । अधिकमुपरि (773) ॥

## 138. चतुर्व्यूहः 

 अत एव चतुर्धात्मानं व्यूहते इति चतुर्व्यूहः । वासुदेवाद्यात्मना मोक्षं संहारं सृष्टिं स्थितिं च कुर्वन् । अधिकमुपरि (771) ॥

## 139. चतुर्दंष्ट्रः 

 नरसिंहादिरूपः स्वयं चतुर्दंष्ट्रः । चतुर्दंष्ट्रे ऐरावते चायं सन्निहितः । विश्वादनचतुरदंष्ट्रश्चायम् ॥

## 140. चतुर्भुजः 

 चत्वारो भुजा अस्य । धर्म्मादीन् चतुरः पुरुषार्थान् भोजयति चायम् । चतुरो वर्णान् यथार्हं पालयति चायम् । विश्वरक्षण दक्षभुजश्चायम् । चतुर्विधमन्नरसं भुङ्क्ते चायम् ॥ 28 ॥

## 141. भ्राजिष्णुः 

 आदित्यचन्द्रादिषु स्थित्वा भ्राजते । स्वयं च सदा सर्वाधिकं भ्राजनशीलः । भ्राजिषु भ्राजनशीलेषु बलचेष्टाप्रदः सन्नि हितः । ' णकारो बलम् । षकारः प्राण आत्मा' ॥

## 142. भोजनम् 

 चेतनस्य भोजनभूते जडे गतत्वात् भोजनम् । भोजनक्रिया चैतदधीना । भोजयतीति च भोजनम् । भोजा नाम यदवः । तान् नयत् कृष्णरूपेण भोजनं ब्रह्म । भोगजननाच्च भोजनम् । भक्तानां सुखभोगार्थं स्वयमात्मानं जनयति च ॥

## 143. भोक्ता 

 भोक्तरि चेतने गतत्वात् भोक्ता । भक्त्या दत्तं पत्रं पुष्पं भुङ्क्ते । भोक्ता च वक्ता च । अधिकमुपरि (502) ॥

## 144. सहिष्णुः 

 भक्तापराधं सहते मर्षयति । अभक्तान् सहते अभिभवति, स्वयं च सहते केनाप्यभिभाव्यो न भवति । 'अनभिभाव्यत्वं सह इत्युच्यते बुधैः' इत्यभिधानम् । अधिकमुपरि ( 569) ॥

## 145. जगदादिजः 

 जगत आदौ स्वयमेव जायते वासुदेवाद्यात्मनेति जग दादिजः । जगदादी चतुराननपवमानौ जगत आदौ जनयति च । जो जनकः । गदादिजो गदाग्रजश्च । जातेजाते गत इति जगत् । आदिजश्च । जगदादिश्च जश्च । जगच्च आदिव जव ॥

## 146. अनघः 

 'शुद्धमपापविद्धम्' इत्यनघः । अनं प्राणमप्यन्ते हन्ति । न विद्यतेऽधं यद्भक्तानाम् । अधिकमुपरि ( 835 ) ॥

## 147. विजयः 

 विजयते सर्वम्, सर्वस्मादधिको भवतीति च विजयः । विजयन्तेऽनेन । विशिष्टो विलक्षणश्च जयोऽस्य । विना गरुडेन जयन् याति ॥

## 148. जेता 

 जेता सर्वस्य । जयन्, जनयन् वा एता । जनकं जननीं वा नियन्तुमेता । जनमेता । जननाय भुवमेता वा । नास्य कश्चिदन्यो जेता । तेन अजेता च ॥

## 149. विश्वयोनिः 

 विश्वयोनिरिति द्वितीयं रूपम् । 117तमं प्रथ मम् । विश्वस्य जगतः योनिः । विश्वश्च वायुरस्य योनिर भिव्यक्तिस्थानम् । विश्वः परिपूर्णश्चायं योनिः सर्वस्येति च । सर्वत्र विशतीति विशुः । स्वयमयोनिश्च । विश्वासु स्त्रीयोनिष्वयमेव स्थित्वा लोकरमणो भवति । विश्वं शब्दजातं योनिर्झप्तिकारणमस्य । विश्वं यौति स्वयमनिरकामः । यौति नयति चेति वा ॥

## 150. पुनर्वसुः 

 पुनःपुनः शरीरेषु जीवमादाय वसतीति पुनर्वसुः । पुना तीति पुनरित्यव्ययप्रतिपाद्यः । पन्यते स्तूयत इति वा पुनः । अस्य उकारः । पनते व्यवहरतीति वा । वसुषु देवेषु गतो वसुः । वसुनि द्रविणे वा गतः । पुनानो वसतीति वा ॥ 29 ।

## 151. उपेन्द्रः 

 इन्द्रादुपरि स्थितः उपेन्द्रः । अथापि इन्द्रमुपगतः इन्द्रानुजतया जातः। 'अजघन्यो जघन्यजः' इति भारते । इन्द्रस्य च वायोः समीपे सदा भवति । सर्वोपरि गत इत्युपेत्यव्ययवाच्यः परमेश्वरः । उपरः, इदं प्रति द्रवणादिन्द्रः ॥

## 152. वामनः 

 उपेन्द्रो वामनः दशस्ववतारेषु । अत्र तु उपेन्द्रः पुनर्वामननामा बभूव । आकारेण च वामनः । वामं सौंदर्यं नयतीति वामनः । वं ज्ञानं अमं अज्ञानं च तेषान्तेषां नयतीति वामनः । वश्च आमननीयश्च वामनः । वश्च अमितश्च नेता च ॥

## 153. प्रांशुः 

 यो वामनेषु तृणगुल्मादिषु स्थितः स एव प्रांशुषु न्यग्रोधा दिषु स्थितः । प्रांशुः सर्वतः समुन्नतः । ' परो दिवा पर एना पृथिव्या' । प्रकृष्टा अंशवः किरणाः अंशाश्चास्य । अंशवः भिन्नांशा जीवाः प्रकृष्टा येन ॥

## 154. अमोघः 

 द्वितीयं रूपम् । 110तमं प्रथमम् । अमोघ इति पुना रूपांतरम् । न किञ्चिदपि मोघं तस्मिन् । धाम्ना स्वेन सदा निरस्त कुहकः । अकारवाच्ये स्वस्मिन् विषये मोघो मृषा त्रिसर्गो यस्य । अथापि न मोघा चेष्टा यस्य । अश्व मश्च । अवतीत्यूकारः । हन्तीति घश्च । अन्तकत्वादम् । अधिकच्चत्वादो । घातनाच्च घः । घटयतीति च घः । घर्मत्वाच्च घः ॥

## 155. शुचिः 

 नित्यशुद्धः शुचिः । शोचति रोचत इति रोचमानः शुचिः । उन्नतं शं सुखं शु । तेन चितः सम्भृतः । शुभेन चितः । शुकेन निश्चितः । चितो वा मनसि । अधिकमुपरि ( 252) ॥

## 156. ऊर्जितः 

 बलेनोर्जितः । अतितरामुरव इत्यूरवोऽपि जिता अनेन । उरु जितमस्य । यत् कामिन्य ऊरुभ्यां जयन्ति तदनेन जयन्ति ॥

## 157. अतीन्द्रः 

 इन्द्रमतिगत इत्यतीन्द्रः । इन्द्र इति वायुश्च । वायुमप्यति गतः । अततीत्यतीत्यव्ययवाच्यः परमेश्वरः ॥

## 158. सङ्ग्रहः 

 सर्वं स्वोदरे सङ्गृह्णातीति सङ्ग्रहः । यथार्थं ग्रहणमस्येति च सङ्ग्रहः। सर्वगुणानामेकसङ्ग्रहश्चायम् । भक्तान् समेत्य गृह्णाति च । सम्पूर्णत्वात् सम् । ग्रहणाद् ग्रहः । सम्यग् ग्रसति जहाति च ॥

## 159. सर्गः 

 जगत्सर्जनात् सर्गः । हितेषु सरणादहितेभ्योऽपगमनाच्च । ऋतगा ऋगा मुक्ताः । तैः सहितश्चायम् ॥

## 160. धृतात्मा 

 धृतः आत्मा ब्रह्मा वायुश्च, आत्मानश्च जीवा अनेनेति धृतात्मा । ज्ञानिभिरात्मनि मनसि धृतः । अथच ज्ञानिभिरवधृतोऽय मात्मा । धृतः, ततश्चाऽत्मा ॥

## 161. नियमः 

 सर्वस्य नियमनान्नियमः । नियमेषु शौचादिषु गतः । पापिनो नीचैस्तमसि यमयति । नयतीति नि । यश्च मश्च । अधिक मुपरि (869 ) ॥

## 162. यमः 

 यमे स्थितः यमः । यमेषु चाहिंसादिषु । अन्तः स्थित्वा यमयतीति यमः अन्तर्यामी । याति माति च । यो वायुस्तस्यापि मा ज्ञानं येन । अधिकमुपरि ( 870 ) ॥ 30 ॥

## 163. वेद्यः 

 सर्वैर्वैदैः सर्वैश्च शब्दैर्वेद्यः । मोक्षार्थं जीवैर्वेद्यः । वेत्तीति वे । द्यतीति द्यः ॥

## 164. वैद्यः 

 सर्वविद्यानामयं परममुख्यार्थ इति वैद्यः । सर्ववैद्येषु चायमेव स्थित्वा अगदङ्करः । ' वैद्यो नारायणो हरिः' । वातीति 'वै' इत्यव्ययवाच्यः । द्युतेः द्योतनाच्च द्यः ॥

## 165. सदायोगी 

 सदायोगी सर्वोपायवित्, सर्वसामर्थ्ययुक् च । सदा भक्तियोगा ये तेषामयं बन्धुः । सदा शुभकर्माणः सदायाः । सन्तं भगवन्तं सदा यान्तीति वा सदायाः । तैरयमुरुधा गीयत इति सदायोगी । सदा यौति, सद्भिर्वा आयौति गीयते च । सदातनत्वात् 'सदा' इत्यव्ययवाच्यः । योगपतिश्च ॥

## 166. वीरहा 

 वीरान् हन्ति वीरहा । विशिष्य ईरं समीरं हन्ति गच्छति । वीरश्च दोषहानाद् हा च । वातीति विः । विलक्षणत्वादिना 'वि' इत्यव्ययवाच्यः । ईरयतीतीरः । सर्वत्र हन्ति गच्छतीति । 'हा’ इत्यव्ययवाच्यश्च । अधिकमुपरि ( 745, 928) ।

## 167. माधवः 

 माधव इति पुना रूपान्तरम् । 72तमं प्रथमम् । 739तमं तृतीयम् । मानं ज्ञानं लयश्च निर्माणं च । जगत् जानाति, सृजति नाशयति चेति मः । आधारणाद् आधः । वाति च सर्वत्रेति माधवः । ज्ञानरूपत्वात् सर्वदोषनिषेधाच्च 'मा' इत्यव्ययवाच्यः । शत्रुधूननाच्च धवः ॥

## 168. मधुः 

 आनन्दरूपत्वान्मधुः । मदनिधिर्मधुः । आनंदनिधिरित्येतत् । मत्तान् धुनोतीति मधुः ॥

## 169. अतीन्द्रियः 

 इन्द्रियाण्यतिगतः । इन्द्रियागोचरः । अतिशयितानि इन्द्रियाणि चास्य । अतीन्द्रियेषु गतः । अतीन्द्रो भगवानेषामस्तीत्य तीन्द्रिणो भक्ताः । तानयं याति ॥

## 170. महामायः 

 महती विश्वमोहिनी माया यदधीना स महामायः । महती च माया ज्ञानं, इच्छा, महिमा च यस्य स महामायः । महती मा प्रमा यस्य स महामः । अयः शुभावहश्च । मश्च, अश्व, यश्च । महांश्चासौ मायश्च । महती मा वागोङ्कारः । तामयमयते ॥

## 171. महोत्साहः 

 निरन्तरं सृष्ट्यादिकर्मणि अक्षीणोऽस्य उत्साह इति महोत्साहः । स्वयं महानयमुत्साहयति च विश्वं स्वस्वकर्मणि । महश्चायमुत्साहश्च ॥

## 172. महाबलः 

 महाबलेषु स्थितः । महच्च बलमस्य । 'सवै बलं बलिनां चापरेषाम्' । महत्य आपो यत्र तानि महाम्पि तीर्थानि । तानि स्वसन्निधानेनालति भूषयतीति महाबलः । अबाः जितकामाः । ब कामने । महतः अबान् लातीति महाबलः ॥ 31 ॥

## 173. महाबुद्धिः 

 बुद्धिमतां बुद्धिप्रेरकः स्वयं महाबुद्धिर्महामनीषः । महती बुद्धिश्चायम् । ज्ञानस्वरूपत्वात् । महश्च अश्व बुद्धिश्चायम् । महाबुधः ज्ञानिनो धिनोति चायम् ॥

## 174. महावीर्य्यः 

 वीर्यवतां वीर्यप्रेरकश्चायं महावीर्यः महापराक्रमः । ब्रह्माण्ड जनकं महच्च वीर्यमस्य । अन्ते च सर्वग्रासि वीर्यमस्य । महद्भिरविभिरीर्यः स्तुत्यो गम्यश्च । महांश्चाविश्चेर्यश्च । महान् विः पक्षिराड् गरुडः । तेन वाहनेनेर्ते गच्छतीति च महावीर्यः ॥

## 175. महाशक्तिः 

 अनन्तशक्तित्वान्महाशक्तिः । महाशक्तिषु स्थितः । मश्च हश्च अश्च शक्तिरूपश्चायम् । महती श्रीरूपा शक्तिर्भार्या चास्य । शक्यत्वाद्धि भार्या शक्तिरित्युच्यते ॥

## 176. महाद्युतिः 

 सर्वद्योतनी महती द्युतिरस्येति महाद्युतिः । ज्योतिषां ज्योतिः । महानयं द्यवि ततः । महाद्युतिषु सूर्यादिषु च स्थितोऽयम् ॥

## 177. अनिर्देश्यवपुः

 अथापीदमित्थमित्यनिर्देश्यस्वरूपः । अकारेण निर्देश्यस्वरूपश्च । अधिकमुपरि (660) ॥

## 178. श्रीमान् 

 श्रीमानिति द्वितीयं रूपम् । द्वाविंशं प्रथमम् । 221तमं तृतीयम् । 617तमं तुरीयम् । हिरण्मयं ब्रह्मांडमेव यस्य स्वं स सर्वेश्वरः श्रीमान् ॥

## 179. अमेयात्मा 

 द्वितीयं रूपम् । 102तमं प्रथमम् । अनन्ता आत्मानः अस्माद् भवन्तीत्यमेयात्मा । आत्मना शरीरेणापि अमेयोऽपरि च्छिन्नः। अमा अधिकं मानं, अमिता वा श्रुतिः । तया ईयतेऽय मात्मा । अमा कालदेशाभ्याममिता समना रमा । तया चेयतेऽय मात्मा ॥

## 180. महाद्रिधृक् 

 महतोऽद्रीयमेव धत्ते । न केवलं मन्दरं कूर्मरूपेण, गोवर्धनं कृष्णरूपेण । किन्तु सर्वानद्रीन् सर्वदाऽपि । अन्यथा कथमद्रयो ध्रियन्ते । आदरणीयत्वादद्रिरिति वायुः । शिवश्च । महान्तौ तावपि धरतीति महाद्रिधृक् । महांश्चायं महितश्चायमद्रिधृक् । म हश्चायमद्रिधृक् । 'महाद्रिधृत्' इति च पठन्ति ॥ 32 ॥

## 181. महेष्वासः 

 महत् शार्ङ्गं धनुरस्येति महेष्वासः । अन्येऽपि महान्तः इष्वासा गाण्डीवादयः अस्यैवेति महेष्वासः । प्राणरूपतया महद्भिरिषुभिरास्यत्यसुरानिति महेष्वासः । ' पञ्चात्मको मारुत व बाणाः' इति स्मरणात् । सर्वेषु महेष्वयमास्ते । महांश्चायमिष्वः सर्वाभिलषितः । पापनिरासकश्च । 'इष्यतेऽसाविति इष्वः अभिलषितः ' इति दशपादिकावृत्तिकारः ॥

## 182. महीभर्त्ता 

 न केवलं महीधरान्, किन्तु महीमप्ययं बिभर्ति । मह्याः भूरूपाया लक्ष्म्या अयं भर्ता । महीदेवतायाश्च भर्ता । यस्यामस्यां नरको जज्ञे । दोषहानात् 'ही' इत्यव्ययेनापि मीयत इति मही । गुणभरणाद् भर्ता । महिनां महितानां देवानामपि भर्ता । मह्या भरं भारं तृणत्ति, तुणु च्छेदने । महीं भारात् तारयति वा ॥

## 183. श्रीनिवासः 

 यस्याङ्के, वक्षसि च श्रीर्निवसति स श्रीनिवासः । सर्वाश्च श्रियोऽत्र निवसन्ति । अधिकमुपरि (611) ॥

## 184. सताङ्गतिः 

 सतां गतिराश्रयः । चरमं च गम्यस्थानम् । षष्ठचा अलुक्। स्वेन सह ततां रमां प्रति गतिराश्रयः । अर्थान्तरं तूपरि (452) ॥

## 185. अनिरुद्धः 

 न केनापि रुद्धः । अप्रतिहतगतिः, सत्यसङ्कल्पश्च । अथाप्यनिभिः प्राणोपासकैः हृद्यवरुद्धः । अनः प्राणोऽस्त्यस्य पुत्र इत्यनी च, भक्त्या रुद्श्र। अश्च निरुद्धश्च वा। अनिनः प्राणोपासकान् ये रुन्धन्ति तेऽनिरुधः । तानयं हन्ति । ये च न निरुन्धन्ति ताननिरुधोडयं धत्ते। अधिकमुपरि (642) ॥

## 186. सुरानन्दः 

 सुरानानन्दयतीति, सुरं सुरमणं अनं चेष्टां च ददातीति च सुरानन्दः। सुराणामनं ददाति च ॥

## 187. गोविन्दः 

 गां भूमिं विन्दति। पथभ्रष्टां भूमिं स्वकक्ष्यायां स्थापयतीति गोविन्दः। मत्स्यादिरूपेण गां जलं च विन्दति। वृन्दावने गाश्चारयन् विन्दति। गवामिन्द्रो वा गोविन्दः। गाः वेदगिरः वेदयतीति च। गावो वेदयन्त्येनमिति च । देवाः गां स्वर्गं विन्दन्त्यनेन। गां ज्ञानचक्षुर्विन्दन्त्यनेन सात्विकाः । लोकरक्षार्थं गाः सूर्यकिरणान् विन्दति। तत्र सन्निहितो भवति। शत्रुक्षयाय गाश्च बाणान् विन्दति । आदत्त इत्येतत्। गवि भुवि स्वर्गे च विन्दन्त्येनम् । अधिकमुपरि (542) ॥

## 188. गोविदाम्पतिः 

 गोविदां वाग्विदां पतिः । गां स्वर्गं विन्दन्तीति गोविदां स्वर्गिणां पतिः ॥ 33 ॥

## 189. मरीचिः 

 जीवानां मिता रुचयः येन स मितरुचिरेव मरीचिः । मरीचिषु किरणेषु गतश्चायमिति मरीचिः। मरीचिमुनौ च गतः। मतिं मदं वा रेचयतीति मरीचिः ।

## 190. दमनः 

 दुष्टानां दमनाद् दमनः । दमं इन्द्रियनिग्रहं नयति प्रापयति च । मनं मननं द्यति ददाति च । दमश्च न ॥

## 191. हंसः 

 दोषहानाद् हम्, सारानंदत्वात् स इति हंसः । सर्वत्र हंति गच्छतीति हंसः । दुष्टान् हिनस्तीति हंसः । हंसेषु धावल्यदः सन् सन्निहितः । परमहंसेषु च ।

## 192. सुपर्णः 

 न केवलं हंसे, सर्वेषु पक्षवत्सु पतत्सु सन्निहित इति सुपर्णः । विशिष्य च सुपर्णे गरुडे स्थितः । सुष्ठु परानन्दश्च सुपर्णः । मुक्तेषु सुखपूरणाच्च सुपर्णः । अन्येषामपि सुपरः णः आनन्द येन स सुपर्णः । अधिकमुपरि ( 859 ) ॥

## 193. भुजगोत्तमः 

 न केवलं सुपर्णेषु, किन्तु भुजगोत्तमेषु च स्थितः । गरुडभुजे गतः सर्वोत्तमः । भुजगानां भुग्नगामिनां वक्रगतीनां सर्पाणामुत्तमः शेषः । तत्र सन्निहितोऽयम् । भुज्यन्त इति भुजान् भोगान् गच्छन्ति ये तेषूत्तमः ॥

## 194. हिरण्यनाभः 

 हितरमणीयनाभिः हिरण्यनाभः । हिरण्मयं ब्रह्मांडाख्यं पद्ममस्य नाभाविति हिरण्यनाभः । हिरण्यवर्णो हिरण्यः 'हि' इत्यव्ययेनापि रण्यते शब्दय इति हिरण्यः । न भातीत्यभो जीवः । स न भवतीति नाभः ॥

## 195. सुतपाः 

 सुतपस्सु चायं सन्निहितः । स्वयं च नरनारायणाद्यात्मना लीलया विहितबहुतपाः । रमणीयं चास्य ज्ञानमयं तपः । पूर्णं तप एव यस्य स्वरूपम् । ज्ञानमूर्तिः । सुतं चतुर्मुखं च पाति । सुतान् वा पाति । दशरथादीन् सुतः सन् पाति ॥

## 196. पद्मनाभः 

 द्वितीयं रूपम्। 347तमं तृतीयम्। अष्टचत्वारिंशमाद्यम् । पद्म ब्रह्मा नाभेरस्य सञ्जात इति । अभं न भवतीति नाभं भासमानं पद्मं विश्वाख्यमनेनेति पद्मनाभः । पद्यत इति पद्मः नाभश्च ॥

## 197. प्रजापतिः 

 प्रजाः पातीति प्रजापः । आनन्दरूपत्वात् तिः । प्रकृष्टः सन्नेव वसुदेवादिभिर्जायत इति प्रजाः । पाति च । प्रकृष्टेषु जायतेऽ भिव्यज्यत इति प्रजाः । आनन्दपानाच्च पतिः । प्रकृष्टा अप्यनेन जायन्ते; स्वयं चापतिः ॥ 34 ॥

## 198. अमृत्युः 

 न विद्यते मृत्युरस्य । न भवन्ति रुद्रादयो मृत्युहेतवोऽ स्य । अकारवाच्यः सर्वसंहारकः । अमृतिः, उकारवाच्यश्च, उच्च त्वात् । उः शम्भुरनेनामृतिर्मुक्तो भवति ॥

## 199. सर्वदृक् 

 सर्वं पश्यतीति सर्वदृक् । सर्वत्र दृशोऽस्य, विश्वत श्चक्षुः । सर्वेषां दृशश्चक्षूंष्यनेनेति सर्वदृक् ॥

## 200. सिंहः 

 अन्ते सर्वं सिंहतीति सिंहः । षिहि हिंसायाम् । सिंहे सन्नि हितः । यत्सन्निधानेन सिंहो मृगराजो बभूव । अयमेव च पुरुष सिंहः । सिंह इव चायमसताम् । अधिकमुपरि (490) ॥ ॥ इति नाम्नां द्वितीयं शतकम् ॥

## 201. सन्धाता 

 यङ्कमपि, यत्किमपि, यत्रकुत्रगतमपि परस्परं सन्धत्त इति सन्धाता । कमपि पतित्वेन, कामपि पत्नीत्वेन, पितृत्वेन, मातृत्वेन, पुत्रत्वेन, सखित्वादिना च । कमपि धनेन, कमपि दारिद्र्येण, कमपि विद्यया, कमप्यविद्यया, कामपि रूपेण, कमपि सुखेन, कमपि दुःखेन, कमपि विनयेन, कमप्यहङ्कारेण, वर्णं वर्णेन, पदं पदेन, वाक्यं वाक्येन, वाच्यमर्थेन, अर्थं वाचा, भुवं दिवा, सर्वं सर्वेण सन्धत्ते । एवं सन्दधत् सम्यग् लोकान् धत्ते ।

## 202. सन्धिमान् 

 अक्षरयोः सन्धौ स्थितः नूतनमर्थमाविष्करोति । स्त्रीपुंसयोः सन्धौ च मैथुनकर्मणि गतः नूतनं चेतनमाविष्करोति । एवं तेजोबन्नानां सन्धौ स्थितः त्रिवृत्करणेन नूतनं पदार्थजातमाविष्करोतीत्यद्भुत महिमाऽयं सन्धिमानुच्यते ॥

## 203. स्थिरः 

 गुणक्रियादिभिः सदा स्थिरत्वात् स्थिरः । सर्वत्र स्थितो रमत इति स्थिरः । स्थितेषु स्थावरेषु रमत इति स्थिरः । स्थितिं रातीति स्थिरः । स्वस्मिन् स्थितेषु भक्तेषु रमत इति स्थिरः ॥

## 204. अजः 

 द्वितीयं रूपम् । 95 तममाद्यम् । 523तमं तृतीयम् । अजं ब्रह्माणमजति गच्छतीत्यजः । अजति सर्वत्र गच्छति सर्वमवगच्छतीति चाजः । अजति क्षिपति दुष्टांस्तमसीत्यजः । अज गतिक्षेपणयोः । मुक्ता न पुनर्जायन्ते येन सोऽजः । अजेषु बस्तेषु स्थितश्चायम् । अकारवाच्यः सर्वजनकश्च ॥

## 205. दुर्मर्षणः 

 न मर्षणीयं केनाप्यस्य पौरुषमिति दुर्मर्षणः । दुर्मर्षान् नमयतीति च । मृष तितिक्षायाम् ॥

## 206. शास्ता 

 सर्वान् लोकान् शास्तीति शास्ता । यमशासनात् तारयतीति शास्ता । शस्ति तारयति चेति शास्ता ॥

## 207. विश्रुतात्मा 

 सर्वशास्त्रेषु विश्रुतः आत्मा स्वरूपमस्येति विश्रुतात्मा । विश्रुतश्चाऽत्मा च । विश्व श्रुतश्वात्मा च । विहितश्रुतानां विगतश्रुतानां चायमेवाऽत्मा ॥

## 208. सुरारिहा 

 सुरारीन् हन्तीति सुरारिहा । सुरमणात् सुरश्च, भक्तानामरिहा च । सुरानपि हन्ति गच्छति नियन्तुम् ॥ 35 ॥

## 209. गुरुः 

 जगद्गुरूणामपि गुरुः । अस्य गुणा वेदेषु रुताः । गुरौ बृह स्पतौ स्थितः । वेदान् गिरति उद्गिरति । अज्ञानं गिरति । अणो रणीयान्, अथापि पर्वतादपि गुरुः ॥

## 210. गुरुतमः 

 अत एव गुरुतमः । गुरुषु ततो ज्ञानरूपः । गुरवोऽपि ताम्यन्त्यनेन । महतोऽपि महीयानिति च ॥

## 211. धाम 

 सर्वेषां धाम आश्रयः । सर्वगुणानां च धाम । ज्योतिर्मयत्वाच्च धाम । मुक्तानां च परमं धाम । धारकं चामेयं च ॥

## 212. सत्यः 

 द्वितीयं रूपम् । 106 तममाद्यम् । 873तमं तृतीयम् । अवित थवागिति सत्यः । सदिति प्राणः । तीति ब्रह्मा । सृष्ट्याद्यर्थं तौ ब्रह्मवायू यातीति सत्यः । तीत्यानन्दः । यमिति ज्ञानम् । सदिति निर्दुष्टं ज्ञानानन्दमयमस्य स्वरूपमिति सत्यः । सच्चिदानन्द इत्येतत् । सतीषु सतीत्वं द्रढयन् स्थित इति सती च अश्व । सत्सु गतः सत्त्यः ॥

## 213. सत्यपराक्रमः 

 अस्य पराक्रमोऽप्यवितथ इति सत्यपराक्रमः । सत्यपराः सत्यनिष्ठाः । तान् न क्रामति किन्त्वनुसरतीति सत्यपराक्रमः । सत्यश्च, परान् दैत्यानाक्रमत इति पराक्रमश्च । सत्याय पराक्रमोऽस्य । सत्यं जगत् पिपर्ति पालयतीति सत्यपरः । सत्यनिष्ठो वा सत्यपरः । स्वनियतिं स्वयमपि न क्रामतीति अक्रमः । सत्यश्च परश्च, अक्रम, आक्रमश्च वा । मुनेर्विशालस्य सतीमपरां इतरां सुतः सन्ननु क्रामत्यनुसरतीति सत्यपराक्रमो महिदासः ॥

## 214. निमिषः 

 प्रळये निमीलितनयनः शेत इति निमिषः । निमिं राजानं सरति नियन्तुम् । निमयस्तद्वंश्यास्तानपि सरति । जगन्निमिषत्यनेन । निमिषगतश्चायम् । नयनान्नीत्युपसर्गवेद्यः । सुरासुरा मिषन्ति स्पर्धन्तेऽ नेनेति च निमिषः । नितरां मिषन्त्यनेन वा । मिष स्पर्धायाम् ॥

## 215. अनिमिषः 

 वस्तुतः कदाऽपि न निमिषति नित्यजागृतत्वादित्य निमिषः । न निमिषन्ति सुरा अनेन । न स्पर्धन्ते च ॥

## 216. स्रग्वी 

 वनमालाधरः स्रग्वी । ब्रह्माण्डाख्यपङ्कजमाली च । रत्नमाला, स्वर्णमाला, पुष्पमालेत्याद्या बहुविधा अस्य जो भवन्ति ॥

## 217. वाचस्पतिः 

 वचसां वाच्यमुत्तममिति वाचस्पतिः । सकलवाग्देवताया रमायाः पतिः । समस्तवेदवाचां पालकः । अधिकमुपरि ( 577) ॥

## 218. उदारधीः 

 उदारा धीरस्येति उदारधीः । 'उदारो दातृमहतोः' । उदारा उद्गतदोषा धीरस्य । उदाराणां महतामपि धीरनेन । उदारैरपि हृदि निधीयते । उदानां जीवसङ्घानां आ समन्ताद् रमणम्, अरमरमणम्, धीश्चानेन । अभीष्टदानादुदारः, ज्ञानरूपत्वाद् धीश्च ॥। 36 ॥

## 219. अग्रणीः 

 अग्रं स्थानं नयति भक्तान् । अग्रे चायं प्रणीयते भक्तैरित्य ग्रणीः । अग्रश्चायं नेता च । अग्रणीषु गतः ॥

## 220. ग्रामणीः 

 चेतनाचेतनग्रामं नयति ग्रामणीः । गुणग्रामं नयति । ग्रामणीषु गतः ॥

## 221. श्रीमान् 

 श्रीमानिति तृतीयं रूपान्तरम् । 178तमं द्वितीयम् । द्वाविंशमाद्यम् । 617 तमं तुरीयम् । श्रीपतिः श्रीमान् । वेदपतिः कान्तिमान् वा ॥

## 222. न्यायः 

 नितरामायो लाभरूपोऽयं भक्तानाम् । सर्वन्यायानामयमेव विषय इति च । नितरामाययति प्रापयति तत्तद्योग्यम् । दुष्टान् नीचैराययति ।

## 223. नेता 

 सर्वजगन्नेता नेता । नेतरि गतश्च ॥

## 224. समीरणः 

 ब्रह्मरुद्रादीनप्ययमेव सम्यगीरयतीति समीरणः । समीरमपि नयति । सं चेरणश्च । समीरणे स्थित्वा तस्य तन्नामताप्रदः ॥

## 225. सहस्रमूर्द्धा 

 अनन्तशीर्षत्वात् सहस्रमूर्धा । अनन्तस्य शेषस्य सहस्रं मूर्धानो यस्मात् ॥

## 226. विश्वात्मा 

 पूर्ण आत्माऽस्येति विश्वात्मा । विश्वस्मिन्नाततश्चा यम् । विश्वमत्ति चायमन्ते । विश्वस्य वायोरप्यन्तर्यामी चायम् । विश्वेषां चाऽत्माऽयम् ॥

## 227. सहस्राक्षः 

 अनन्तान्यक्षीणि अक्षाणि वाऽस्येति सहस्राक्षः । सहस्रमनन्तं विश्वमक्ष्णोति च ॥

## 228. सहस्रपात् 

 अनन्ताः पादा अप्यस्येति सहस्रपात् । अनन्ताः पादा अवताराश्चास्य । सहस्रं विश्वं पाति चात्ति चेति सहस्रपात् ॥ 37 ॥

## 229. आवर्त्तनः 

 जीवान् संसार आवर्तयतीत्यावर्तनः । आ समन्ताद् वर्तते । आ समीचीनं वर्तनमस्य । जगतां सूर्यचन्द्रादीनां वा आवर्तं नयति ॥

## 230. निवृत्तात्मा 

 स्वयं तु सर्वतो निवृत्तात्मा । अनेन च सर्वेऽप्यात्मानः संसारान्निवृत्ता भवन्ति । निवृत्तिमार्गगता अस्याऽत्मानः अन्तरङ्ग भूता इति निवृत्तात्मा । 'ज्ञानी त्वात्मैव मे मतम्' इति हि भग वद्वचनम् । अधिकमुपरि (602 ) ॥

## 231. संवृतः 

 संसारिणां सदा पिहित इति संवृतः । अथ च सद्भिः सदा समावृतः । हृदयगुहायां चावृतः । सं च ज्ञानिभिर्वृतश्च ॥

## 232. सम्प्रमर्द्दनः 

 प्रळये सर्वं जगत्सम्प्रमर्दयति । दुष्टान् सम्प्रमर्दयतीति च सम्प्रमर्दनः । सं च प्र च मर्दनश्च । जनसम्मर्दं तेषां परस्परं प्रमर्दं च नयति ॥

## 233. अहःसंवर्तकः 

 सूर्यगतः सन् अह्नां प्रवर्तक इत्यहः संवर्तकः । सूर्यगतश्च भगवानहरित्युच्यते । सूर्ये गतः सन् सम्यग् जगद् वर्तयति । अहश्च सं च वर्तकच ॥

## 234. वह्निः 

 हविषां वहनातू, सर्वस्य च वहनात् वह्निः । वह्निगतश्चायम् । वहति नयति चायम् ॥

## 235. अनिलः 

 नास्ति निलयनमस्येत्यनिलः । अनस्वामीत्यनी च लाति च । अश्च निलीयते सर्वमत्रेति निलश्च । अश्व नेतृत्वान्निश्च लाती तिलश्च । अनिनः प्राणोपासकान् लाति चायम् । अधिकमुपरि (816)॥

## 236. धरणीधरः 

 धरणी सर्वधराऽनेन । धरणीं धत्ते, सदा कूर्मः सन्, वायुकूर्मशेषादिषु सन्निहितश्च सन्, यथा स्वपथान्न पतति । वराहरूपेण च धत्ते । भूनाम्नीं रमां च धत्ते । धरान् नयतीति धरणीः । स्वयं च सर्वधारकः । धरणीधरेषु गतश्च ॥ 38 ॥

## 237. सुप्रसादः 

 सुकृतिषु सम्यक् प्रसीदति इति सुप्रसादः । सु च प्रच सादयतीति सादश्च ॥

## 238. प्रसन्नात्मा 

 सदा प्रसन्नः आत्मा स्वरूपमस्य; आत्मानश्चानेन प्रसन्ना इति प्रसन्नात्मा । प्रसन्नश्च आत्मा च । केचिदात्मानः प्रकर्षेण सन्नाश्चानेन ॥

## 239. विश्वधृक् 

 प्रगल्भोऽयं जगत्पालने । विश्वं धृष्णोतीति विश्व धृक् । ञिधृषा प्रागल्भ्ये । विश्वस्य धारणाच्च विश्वधृक् । 'विश्वसृट्’ इति केचित् ॥

## 240. विश्वभुक् 

 विश्वं भुनक्ति पालयति स्थितिकाले, भुङ्क्ते प्रळयकाले चेति विश्वभुक् ॥

## 241. विभुः 

 विभवति, विविधरूपश्च भवति, विशिष्टश्च भवति, विलक्षणश्च भवति । वौ गरुडे च स्थितो भवति ॥

## 242. सत्कर्त्ता 

 सूक्ष्मं जगत् सत् स्थूलं करोति । सदा सत् सत्यमेव करोति, नासत्यम् । सदा मान्यान् स्वयमपि सत्करोति मानयति चेति सत्कर्ता । सदिति प्राणः । तस्यापि सृष्ट्यादिकर्ता । सतः सज्जनान् सतः मुक्तान् करोति । सन् कर्ता चायम् ॥

## 243. सत्कृतिः 

 सतां कृते कृतयोऽस्य । सन्ति ज्ञानसाधनानि पुराणानि चास्य कृतिः । सती कृतिरस्य । सन्नयं कृतिरूपश्चायम् । अधिकमुपरि (704) । 'सत्कृतः' इति केचित् ॥

## 244. साधुः 

 सद्गुणभरितत्वात् साधुः । साधयति सर्वमिति साधुः ॥

## 245. जह्रुः 

 जहाति दोषानिति जह्रुः । जहाति दुष्टान् नयति साधूनिति च । जयति जायते च, हन्ति हूयते च, नयति नीयते च ॥

## 246. नारायणः 

 नारं नीरमयनमस्येति नारायणः । नाराणि, नराज्जातानि तत्वानि नाराणि । तेषामयमयनः, तानि चास्यायनानि । अराः दोषाः, तेषामयनो न भवतीति नारायणः । नारा गुणास्तेषामयनश्च । नाराः नरेषु गतास्तत्वमानिनः सुराः । तेषामयमयनः । नारा मुक्ताः, तेषामयनः । नरसमुदायो नारम् । तेनेयते । तस्यायमयनं पन्थाः । नारं निर्दोषं ज्ञानम्, तेनेयते गम्यते । निर्दोषत्वान्नारश्चायं सर्वेषा मयनश्च । नराणामयन एव नारायण इति च ॥

## 247. नरः 

 नयतीति नरः । न रीयते च । रीङ् क्षये । दुष्टान् न रमयति च । नयति रमयति च । नरगतश्च नरः ॥ 39 ॥

## 248. असङ्ख्येयः 

 न सङ्खयेया गुणा अस्येति । न सङ्खयेयं किमप्यस्मि न्निति । असङ्खयरूपश्च असङ्ख्य इतीयते । अश्च सङ्खयया तत्वविद्यया ईयते च ॥

## 249. अप्रमेयात्मा 

 अपरिमितः अप्रमितश्च अस्याऽत्मा । अप्रमेयश्चाऽत्मा च । अश्च प्र च ज्ञानिभिर्मेयात्मा च । अधिकं प्रकृष्टः, मेया जीवात्मानोऽनेन च ।

## 250. विशिष्टः 

 सर्वस्माद् विशिष्टः । नास्ति किमपि अवशिष्टं गुणजातं यदत्र न विद्यते । विश्व सर्वान्ते शिष्टश्च । वयो ज्ञानिनः शिष्टा अनेन । सर्वत्र विष्टः, शिष्टश्वान्ते ॥

## 251. शिष्टकृत् 

 सर्वं जगदनुशिष्टं करोति । सतः शिष्टान् करोति । शिष्टानपि कृन्तति । अन्ते यदवशिष्टं तत् स्वोदरे करोति ॥

## 252. शुचिः 

 शुचिरिति द्वितीयं रूपम् । 155 तममाद्यम् । शं सुखं तच्छीलः, हृदि चितश्च शुचिः । शुभं चिनोतीति शुचिः । दैत्यानां शुचं चिनोति ॥

## 253. सिद्धार्थः 

 सर्वेऽर्थाः सिद्धा एवास्येति सिद्धार्थः । सिद्धरूपोऽयं सर्वशब्दार्थः । एतेन सिद्धे व्युत्पत्तिरिति सिद्धान्तयति । सिद्धा नामेकान्तानामर्थरूपश्चायम् । सिद्धैरर्यते अर्थ्यते वा ॥

## 254. सिद्धसङ्कल्पः 

 यतः सत्यसङ्कल्पः, तत एव सिद्धसङ्कल्पः । ज्ञानसिद्धैः सम्यक् कल्पितः । सिद्धश्च सङ्कल्पश्च । सिद्धश्च सम्पूर्णगुणश्च, वेदाङ्गेषु कल्पेष्वपि वाच्यतयाऽयमेव गत इति च ॥

## 255. सिद्धिदः 

 अन्येषां कार्यसिद्धिमयमेव ददाति । द्यति चासताम् ॥

## 256. सिद्धिसाधनः 

 ततः फलनिष्पत्तिं चायमेव साधयति । असतां सिद्धिं नाशयति च । सिद्धिगतः साधनगतश्च ॥ 40 ॥

## 257. वृषाही 

 धर्ममयान्यान्यस्य सन्तीति वृषाही । अभीष्टवर्षणा न्यहेयान्यनन्तरूपाण्यस्येति वृषाही । वृषं चाहिं च एतीति । इण् गतौ । इच्छति वा ॥

## 258. वृषभः 

 वर्षत्यभीष्टमिति वृषभः । वृषेण धर्मेण सह भातीति वृषभः । वृषभेषु गतश्च वृषभः । वृषश्च भश्च । वृषभावतारश्च भरतस्य राज्ञः पिता ॥

## 259. विष्णुः 

 विष्णुरिति द्वितीयं रूपम् । द्वितीयमाद्यम् । 661तमं तृतीयम् । विशत्ययं सर्वमिति, विशत्यस्मिन् सर्वमिति च विष्णुः । विविधं विशिष्टं विलक्षणं च सनोति । वेः गरुडस्य, वीनां ज्ञानिनां चषं प्राणशक्तिं नुदति । विश्व षड्गुणश्च सर्वप्रेरक आनन्द शीलश्च वा ॥

## 260. वृषपर्वा 

 साधनप्रासादमारोढुं वृषरूपाणि सोपानपर्वाण्यस्य । अभीष्टवर्षणानि पर्वदिनान्यस्य ॥

## 261. वृषोदरः 

 अभीष्टवर्षणाद् वृषः । उदान् जीवसङ्घान् रमयतीति उदरः । उद्गातारो वा वृषः धर्ममानी ब्रह्मा वायुर्वा यस्योदरे ॥

## 262. वर्द्धनः 

 वर्धयति सर्वम्, छिनत्ति वा । वः ज्ञानाख्यं धनमस्य । 'वरिति ज्ञानमुच्यते' ॥

## 263. वर्द्धमानः 

 सदा वर्धमान एव । न कदाऽपि वृद्धो नापि वर्धि ष्यते । वरैरपि धृतं मानं ज्ञानं यस्य । वरैर्धृतमानो विहितपूजो वा । ज्ञानानन्दरूपत्वाद् वरः;धारकत्वाद् धश्च इति माननीयः । वायुना ऋद्धं प्रततं मानं ज्ञानमस्य । वेन आनन्दाख्येन बलेनर्द्धं ज्ञानमस्य स्वरूपम् ॥

## 264. विविक्तः 

 सर्वतो विलक्षणः । विविक्त एकान्ते गतः । श्रुतिभिर्विविच्य निरूपितः ॥

## 265. श्रुतिसागरः 

 सर्वश्रुतीनां नदीनां सागर इवायमगारः । श्रुतिभिः, श्रुत्या श्रवणेन वा सारं गमयतीति सारग एव सागरः । सागस्कानपि रम यति वा । अगमज्ञानम् । सागानज्ञानपि रमयति वा । श्रुतिगतः श्रुतिः । सागरगतः सागरः ॥ 41 ॥

## 266. सुभुजः 

 शोभनभुजः । सुखमेव भुङ्क्ते । सुजनानेव भुनक्ति ॥

## 267. दुर्द्धरः 

 दुःशकोऽयं दुष्टैर्ध्यानयोगे हृदि धारयितुम् । ये तपआदिना दुःखं दधति ते दुर्धा दुःखिताः । तानयं रमयति । यान् पृथिवी दुःखेन धारयति ते दुर्धा दुर्जनाः । तानयं राययति नाशयति । रि हिंसा याम् । अधिकमुपरि (719) ॥

## 268. वाग्ग्मी 

 आदौ वेदानां वक्ता । सर्वांतः स्थितश्चायमेव वक्तीति वाग्ग्मी । वाचं गमयति । वाचा गीयते मीयते च । वाचां ग्मा भूमिरधिष्ठानं वेदवाङ्मयम् । वाचकत्वेन तद्वानयं वाग्ग्मी ॥

## 269. महेन्द्रः 

 ईश्वराणामपि महानयं परमेश्वरः । इन्द्राद् वायोरपि महानिति महेन्द्रः । असुराणामिष्टं द्रावयन् इदं द्रवतीतीदन्द्रः । इदमद्राक्षीदितीदन्द्रः । महानयमिदन्द्रो महेन्द्रः ॥

## 270. वसुदः 

 नित्यमनित्यं च वसु ददाति । वरसुखदः । वरदः सुखदः । वसु द्यति चासताम् । भक्तानां वं ज्ञानं सुष्ठु ददाति । वीराणां वं बलं सुष्ठु ददाति । अयोग्यानां ते द्यति च ॥

## 271. वसुः 

 द्वितीयं रूपम् । 700 तमं तृतीयम् । भक्तानां शाश्वतं वसु । आत्मानं वस्ते । वसति च सर्वत्र । वरसुखः । ज्ञानानन्दमयः । बलानन्दमयः ॥

## 272. नैकरूपः 

 भक्तानामुद्दिधीर्षया लीलया धृतानन्तरूपः । नकारवाच्यमेकं बुद्धाख्यं रूपमस्य ॥

## 273. बृहद्रूपः 

 गुणैर्बृहन्ति चास्य तानि सर्वाणि रूपाणि । अणून्यपि बृहन्ति भवन्ति । बृहन्ति बृहत्त्वेन रूपयन्ति । बृहतां रूपाण्यनेनेति च ॥

## 274. शिपिविष्टः 

 शिपिषु पशुषु विष्टः शिपिविष्टः । शिपिषु रश्मिषु वा निविष्टः । केशा अपि शिपय उच्यन्ते । तेषु विष्टः स्त्रीणां सौन्दर्य वर्धनः । रामकृष्णात्मनाऽवतारार्थं शुक्लकृष्णकेशाभ्यां मातुरुदरं प्रविष्टः । केवलानन्दपानात् शिपयो मुक्ताः । तेषु विष्टः । शिवं शुभं पिबतीति च शिपिः । शिपिच विष्टश्च वा ॥

## 275. प्रकाशनः 

 सर्वं प्रकाशयतीति प्रकाशनः । अप्रकाशं प्रकाशं नयति । सूर्यादिप्रकाशान् नयति । प्रकः प्रकृष्टानन्दः सर्वाशनश्च । प्रकृष्टश्च काशनश्च । कमश्नाति च ॥ 42 ॥

## 276. ओजस्तेजोद्युतिधरः 

 ओजः पराभिभवनशक्तिः । परैरधृष्यता तेजः । अनन्तसूर्याधिका द्युतिश्चास्येति ओजस्तेजोद्युतिधरः । येय ओजोधरा स्तेजोधरा द्युतिधरा वा तेषामयमेको धारयिता । स्वयमोजोरूपः, तेजोरूपः, द्युतिरूपः, धरेषु पर्वतेषु स्थित्वा तन्नामा च ॥

## 277. प्रकाशात्मा 

 प्रकाशस्वरूपः । सर्वानात्मनः प्रकाशयति च । सूर्यादीनां प्रकाशमातनोति । स्वयं प्रकाशतेऽत्ति च सर्वम् ॥

## 278. प्रतापनः 

 शत्रून् प्रतापयतीति प्रतापनः । अग्नौ सूर्ये च स्थित्वा च प्रतापनः । अयमेव प्रकृष्टस्तापनः । अन्ये चैतद्दत्तया शक्त्या । सर्वेषां प्रतापमयं नयति ॥

## 279. ऋद्धः 

 सर्वैर्गुणैः समृद्धः । ऋतधारणाच्चायमृद्धः । अधिकमुपरि (352) ॥

## 280. स्पष्टाक्षरो मन्त्रः 

 स्पष्टं ओमित्येतदक्षरमस्य वाचकमिति स्पष्टा क्षरः । सर्वाण्यप्यक्षराणि स्फुटमस्य वाचकानीति च । स्पष्टानि अनमो नारायणायेत्यष्टावक्षराणि । विष्णवे नम इति षडक्षराणीत्यादि । वेद मन्त्रगतत्वात् मन्त्रः । ये मन्वते तांस्त्रायते । मननेन वा त्रायते । ऐकपद्ये च स्पष्टाक्षरैः ओङ्कारादिभिः उमं उत्कृष्टज्ञानिनं त्रायत इति स्पष्टाक्षरो मन्त्रः । 'ओमासश्चर्षणीधृतः' इति हि श्रुतिः । स्पष्टानि स्फुटं भगवद्वचनानि अक्षराणि येषु तैः उत्कृष्टैः मन्त्रैर्वा त्रायते । स्पष्टाक्षरश्च उमन्त्रश्च वा ।

## 281. चन्द्रांशुः 

 चन्द्रांशुरिव शीतलः सताम् । चन्द्रांशुषु चायं सन्नि हितः । चन्द्रा आह्लादकाश्चास्यांशवः ॥

## 282. भास्करद्युतिः 

 अथापि भास्कर इव द्योतते । पापिनामातप इव । साधूनां चन्द्रिकेव । भास्करोऽप्यनेन द्योतते । भास्करस्य द्युतिरप्य स्यैव । 'तस्य भासा सर्वमिदं विभाति' । भास्करे स्थित्वा भास्करनामा, द्युतिरूपश्चायम् ॥ 43 ॥

## 283. अमृतांशूद्भवः 

 अमृतांशोः चन्द्रस्यापि उद्भवः यस्मात्, अमृताः मुक्ताः सन्तः अंशवः भिन्नांशाः जीवा अस्मादेव संसारादुद्गता भवन्ति । अमृतांशुश्च उद्भवश्च ॥

## 284. भानुः 

 भानुगतो भानुः । भातीति भानुः । भासं नुदतीति भानुः । भासा तमोनुदतीति । भश्च अननादनुश्च । भश्च अव च ॥

## 285. शशबिन्दुः 

 शशबिन्दुः शशाङ्कः । तद्गतत्वात् शशबिन्दुः । सुखसुखः शशः । विन्दति सर्वमिति विन्दुः । स चायं स च शशबिन्दुः ॥

## 286. सुरेश्वरः 

 सुराणामपीशा ब्रह्मादयस्तेषामप्ययं वरः । सुराणामीशा श्रीः । तस्या अयं वरः । सुरश्वायमीश्वरः ॥

## 287. औषधम् 

 भवरोगस्यौषधम् । उष्टानां निधिरौषधम् । औ उकारवाच्ये स्वरूपे षड्गुणान् धत्ते । औ शम्भौ षं विषं धत्ते ।

## 288. जगतः सेतुः 

 जगतः संसारशरधितरणे सेतुरिव सेतुरयम् । जगति गतः सेतुश्चायम् । जगदिति वायुः । तस्य सेतुराश्रयः ॥

## 289. सत्यधर्मपराक्रमः 

 सत्येन धर्मेण च वायो रूपद्वयेनाङ्गभूतेन पराना क्रमते । सत्यश्चायं सर्वधारणात् धर्मश्चायम् । धर्मसंस्थापनार्थाय परानाक्रमते चायम् । सत्याश्चास्य धर्मा आनन्दादयः पराक्रमश्च । सत्यधर्माणं भक्तं रक्षति परानाक्रम्येति । सत्यधर्मपराणां मनस्याक्रम्य तिष्ठति । स्वयं सत्यधारणात् सत्यधर्मः, परेषामसत्यप्रियाणामक्रमश्चानेन ॥ 44 ॥

## 290. भूतभव्यभवन्नाथः 

 भूतानां भविष्यतां भवतां चायमेक एव नाथः । भूतभव्यभवंश्चायं नाथः ॥

## 291. पवनः 

 पवनगतः । पवते चायम् । पवन्ते चानेन वातादयः ॥

## 292. पावनः 

 पावयति सर्वमिति पावनः । पश्चावनश्च । अवश्च नश्च वा । अधिकमुपरि (815) ।

## 293. अनलः 

 न विद्यते अलं पर्याप्तिरस्य गुणानामित्यनलः । अनं लाति । अने लीनः । अश्व नश्च लश्च । अधिकमुपरि ( 715) ॥

## 294. कामहा 

 असतां कामान् हन्ति । कामं नियन्तुं गच्छति । कुत्सितममम ज्ञानं हन्ति । कुत्सिता अमा अविद्या येषां ते कामाः । तान् तमसि निपात्य हन्ति । कुत्सिता मा येषां ते कामा मिथ्याज्ञानिनः । तान् हन्ति वा । कस्य वायोर्ब्रह्मणो वा अममज्ञानं हतवान् ॥

## 295. कामकृत् 

 सतां कामान् करोति । कृन्तति चासताम् । प्रद्युम्नं करोति, कृन्तति नाशयति च शिवनेत्रगः ॥

## 296. कान्तः 

 कमनीयः । इच्छामयो वा । कौ ब्रह्मवायू जीवकोट्यन्तगा वनेन । अधिकमुपरि (658 ) ॥

## 297. कामः 

 सर्वैरपि काम्यत इति कामः । अमं अमितं कं सुखमस्य । जीवगणेष्वमितं सुखं ब्रह्मवाय्वोरनेन । कश्च अमश्च । अमितत्वादमेय त्वाच्च । कश्च अश्व मश्च वा । कामगतश्च कामः । इच्छारूपश्च ॥

## 298. कामप्रदः 

 यतः सर्वेषां सर्वाण्यपि कामितान्ययमेव प्रददाति । प्रद्यति च । कामश्च प्रदव ॥

## 299. प्रभुः 

 द्वितीयं रूपम् । पञ्चत्रिंशमाद्यम् । प्रकर्षेण भाति च । प्र च भाति च । सर्वेभ्यः पर उत्तमो भवति । आनन्दरसपानेन रममाणो भवति । परेऽपि भवन्ते उत्पद्यन्तेऽनेन ॥ 45 ॥

## 300. युगादिकृद्

स्त्रीपुंसयोगेन सन्ततेरादिं करोति । युगानामाद्य प्रवर्तकश्च । सदा श्रिया युज्यते, आदिकृच्च । ब्रह्मवाय्वोर्युगमादौ करोति । ब्रह्मसरस्वत्योर्वा । स्त्रीपुंसयोर्युगं क्वचिदादत्ते । कचित् कृन्तति । युगं द्वन्द्वम् सुखदुःखे, लाभालाभौ, जयाजयौ, विद्याविद्ये, जन्ममृत्यू इति । तस्याऽदिः कारणं संसारः । तत् करोति च कृन्तति च ॥ ॥ इति नाम्नां तृतीयं शतकम् ॥

## 301. युगावर्त्तः 

 युगानि कृतादीनि पर्यायक्रमेणावर्तयति । देवतासु स्त्रीपुंसयोर्युगं गणश आवर्तयति । निरन्तरमावर्तयति च । नहि स्त्री पुमान् भवति । पुमान् वा स्त्री । सुखदुःखयोर्द्वन्द्वं चक्रवत् परिवर्तयति च ॥

## 302. नैकमायः 

 अनेका मायाः सामर्थ्यान्यस्येत्यनन्तमहिमा नैकमायः । अनन्तेच्छः, अनन्तज्ञानश्च । स्वरूपाच्छादिका परमाच्छादिका चेति नैका द्विविधा माया यस्य । नैकाः संसारे मोहिन्यो मायाः यस्मात् । नैका स्वरूपतो भगवतोऽन्या माया लक्ष्मीर्यस्य परि ग्रहः । अथचैकशब्दोऽन्यवचनः । नैका भगवताऽनन्या माया सामर्थ्यं यस्य । अनन्येच्छः । अनन्यज्ञानश्च । नैकः अनेकरूपः । अथापि नैकोऽभिन्नः । मां प्रमां रमां वाऽयत इति मायः । नच एकच मच अयश्च ॥

## 303. महाशनः 

 कल्पान्ते सर्वात्तृत्वान्महाशनः । महदश्नन्तीति महाशा ब्रह्मादयस्तानयं नयति । महांश्चायमशनः । महच्च शमस्य, नेता च । महच्च शं ययोर्ब्रह्मवाय्वोस्तावप्ययं नयति । महती आशा येषां तानप्ययं नयति । महमुत्सवमश्नुते व्याप्नोति । अश्नात्यनुभवति च । महनी यानप्यश्नुते ॥

## 304. अदृश्यः 

 न दृश्यते बाह्यचक्षुषेत्यदृश्यः । अश्व दृश्यश्च योगिनां हृदये इत्यदृश्यः ॥

## 305. व्यक्तरूपः(अव्यक्तरूपः) 

 अत एव ज्ञानिनां हृदयकमले व्यक्त रूपः । चकारेण अव्यक्तरूपश्च । 'व्यक्ताव्यक्तस्वरूपः' इत्य न्यत्र । तदेतद् ग्राहयितुमेव चकारः । अत एव अकारवाच्यः दृश्यश्चेति पूर्वनाम्नोऽर्थान्तरं च । एकस्यैव रूपस्य नामद्वयम् । व्यक्तच । रूपयति जगदिति च । जगतो रूपमनेन व्यक्तम् । अव्यक्तं चायमेव रूपयति । व्यक्तं अनक्तं निर्लिप्तं रूपमस्य । विषु ज्ञानिषु सक्तं रूपमस्य । वौ गरुडे वा ॥

## 306. सहस्रजित् 

 सहस्रं शत्रूनक्षिपातमात्रेण जयतीति सहस्रजित् । भक्तानामपि सहस्रं प्रीत्या जयतीति सहस्रजित् । सर्वोत्कर्षाच्च सहस्रजित् । सहस्रमक्षयं जयति प्राप्नोति । जीवेन सह सरति जयति च । सहस्रेण रूपाणां सर्वं जयति । सहते सरति जयति च ॥

## 307. अनन्तजित् 

 न सहस्रशब्दः सीमितवचनः । किन्त्वनन्तजित्त्वादेव सहस्रजित् । अनन्तश्च जिच्च । अनमपि तनोति जयति च ॥ 46 ॥

## 308. इष्टः 

 सर्वेषामिष्टः । इज्यते च सर्वैः ॥

## 309. अविशिष्टः (विशिष्टः ) 

 सर्वरूपेष्वेकरूपतया अविशिष्टः । न विद्यते विशिष्टोऽस्मादिति च । अधिकं विशिष्टो वा । अवतीत्यविः । प्रळय कालेऽवशिष्टश्च । अविभिर्ब्रह्मादिभिरनुशिष्टः । अश्व विशिष्टश्च । अथच सर्वस्माद् विशिष्टः ॥

## 310. शिष्टेष्टः 

 शिष्टानामयमिष्टः । शिष्टाश्वास्येष्टा इति शिष्टेष्टः । शिष्टैरिष्टश्च यज्ञैः । अन्ते शिष्टेनैकेन ब्रह्मणेष्टः पूजितः । शिष्टश्च इष्टश्च ॥

## 311. शिखण्डी 

 शिखण्डो बर्हः । बर्हिबर्हावतंसः शिखण्डी । शिखण्डः केशपाशः अस्त्यस्येति वा शिखण्डी । शिखण्डिनि स्थित्वा बलमस्य ददौ । तुम्बुरुद्वारा पुंस्त्वं च । शिखण्डिषु बर्हिषु गतश्च । दुर्जनान् शित्वाशित्वा खण्डयति । शो तनूकरणे । सुखरूपत्वात् शी च, सतामसुखस्य, असतां सुखस्य च खण्डनात् खण्डी च ॥

## 312. नहुषः 

 जगद् बध्नातीति नहुषः । णह बन्धने । नहुषे स्थितश्च । नहून् जगद्बन्धकान् स्यति चायम् । षो अन्तकर्मणि ॥

## 313. वृषः 

 अभीष्टवर्षणाद् वृषः । वृतषड्गुणश्च । वरणीयः सर्वेचेष्टकश्च ॥

## 314. क्रोधहा 

 जितकामानां क्रोधं हन्ति । क्वचित् क्रोधेन हन्ति गच्छति, भीष्ममिव रथाङ्गपाणी रथादवप्लुत्य ॥

## 315. क्रोधकृत् 

 कामिनां क्रोधं जनयति । स्वयं च दुष्टेषु क्रोधं करोति । सतां क्रोधं कृन्तति ॥

## 316. कर्त्ता 

 सर्वकर्ता । सर्वस्य कर्तनाच्च । करोति तारयति च । अधिक मुपरि (381) ॥

## 317. विश्वबाहुः 

 विश्वतोदिशं बाहवोऽस्य । गुणपूर्णबाहुः । विश्वेषां बलमस्मिन् महाबले आहुतम् । विश्वेषां बं कामितं जुहोति ददाति च । ब कामने । हु दानादनयोः । विशो रक्षार्थं वातीति विश्वं राजन्यकुलमस्य बाहुतः ॥

## 318. महीधरः 

 महीं दधार । महतीं च पूजाम् । महतीं च रमाम् । भूरूपां वा । येन च मही धरा बभूव । महीधा ये महीं दधते सङ्कर्षणा दयः । तानयं रमयति राययति च । अधिकमुपरि (370) ॥ 47 ॥

## 319. अच्युतः 

 द्वितीयं रूपम् । 100तमं प्रथमम् । 556तमं तृतीयम च्युताख्यम् । स्वे महिम्न स्थितस्तस्मान्न च्यवत इत्यच्युतः । न च्यवन्ते चानेन । अश्च दोषैयुतश्च ॥

## 320. प्रथितः 

 सर्वागमेषु सृष्ट्याद्यष्टकर्तृत्वेन प्रथितः । प्रकृष्टेष्वपि स्थितः । ज्ञानिलोके प्रथितः । नानावतारैः प्रथितः । प्रथावन्तः प्रथिनः । तेषु ततः । प्रकृष्टं थमन्नं ज्ञानाख्यम् । तद्वत्सु प्रथिषु ततः । प्रधौ चक्रान्ते गतः । धस्य थः ॥

## 321. प्राणः 

 द्वितीयं रूपम् । 66 तममाद्यम् । 408तमं तृतीयम् । प्रकृष्ट तया जगन्नयनात् प्राणः । प्राणे स्थितश्च । प्रकृष्टः आणः पूर्णानन्दः पूर्णबलश्च ॥

## 322. प्राणदः 

 द्वितीयं रूपम् । 65तमं प्रथमम् । 409तमं तृतीयम् । 956 तमं तुरीयम् । प्राणिनां प्राणनं ददातीति प्राणदः । प्राणः पूर्णः दाता च । प्रा पूरणे । मुक्तानां प्राणं पूर्णमानन्दं ज्ञानं च ददाति । असतां प्राणान् द्यतीति च ॥

## 323. वासवानुजः 

 वासवानुजतया अदित्यां जातो वामनः । वासवो यद नुग्रहेण स्वःपतिः जायते । जीवावासेषु शरीरेषु वर्तत इति वासवः । सर्वत्र वासवान् वासवः । 'वासवत्त्वात्तु वासवः' इति हि स्मरन्ति । जीवजननमनु स्वयमपि जायते व्यज्यत इति अनुजः । सर्वजगन्निवासः, वं वायुं स्वानुगं जनयतीति वानुजः । अथ च वं ज्ञानमनु जायते व्यज्यते इति वानुजः ॥

## 324. अपान्निधिः 

 अपां निधिः समुद्रान्तर्गतः । अपां कर्मणां निधिरयम् । अपां पालकान्तररहितां रमां वक्षसि निदधाति । अकारवाच्येन स्वेन पालितां वा । अथचैतादृशीमपां श्रुतिततिं निदधाति । अथच अपां देवतानां निधिराश्रयः ॥

## 325. अधिष्ठानम् 

 सर्वजगदधिष्ठानम् । अधिकं च स्थानम्। भक्तानामधिकं च मोक्षाख्यं स्थानमनेन । ज्ञानिहृदयाख्यमधिकं स्थानं यस्य । सर्वस्मादधिकश्चायं स्थानं च सर्वस्य ॥

## 326. अप्रमत्तः 

 न कदाऽपि प्रमाद्यति । अश्व प्र च मत्त आनन्दपूर्णश्च । मदी हर्षे । अप्रः अधिकपूर्णः, मदि हर्षे ततश्च ॥

## 327. प्रतिष्ठितः 

 स्वे महिम्न प्रतिष्ठितः । जीवहृदये प्रतिष्ठितः । सर्वत्र प्रतिष्ठितः । ज्ञानिनां हृदि प्रतिष्ठितः । जीवं प्रतिप्रतिबिम्बरूपतया स्थितः । प्रतिमासु स्थितः । प्रतीपेष्वपि स्थितः ॥ 48 ॥

## 328. स्कन्दः 

 स्कन्दान्तर्यामी । जगतः स्कन्दनात् संहरणाच्च स्कन्दः । स्कदिर् गतिशोषणयोः । प्रळये जलं स्कन्दयतीति स्कन्दः । रेतसि स्थितः स्कन्नो भवति । स्वकर्मणः स्कन्नं स्खलितं द्यति ॥

## 329. स्कन्दधरः 

 जगतः स्कन्दन हेतून् शिवादीनपि धत्ते इति स्कन्दधरः । स्कन्दं धरति । स्कन्दं दधत् स्कन्दधः शिवः । तं रमयति । संसार शोषको भगवानेव स्कन्दः । तं ये हृदये दधति तानयं रमयति । रेतोगतः स्कन्त्वास्कन्त्वा स्त्रीणां गर्भं ददाति धारयति च । स्कन्द श्चायम्, धरश्चायम् ॥

## 330. धुर्य्यः 

 जगद्रक्षणधुरं वहतीति धुर्यः । धुरि याति च । धुरं यमयति च, यापयति च ॥

## 331. वरदः 

 सतां वरं ददाति, असतां च वरं द्यतीति वरदः । वं च रं च ज्ञानानन्दौ ददाति । क्वचिद् द्यति । वरेभ्योऽपि ददाति । वरदेशवरप्रदः । वराहनृसिंहादिरूपेषु वररदः ॥

## 332. वायुवाहनः 

 वायून् वाहयति, वायुश्चास्य वाहनमिति वायुवाहनः । वायुना च देहं वाहयति । वयते सर्वं बनातीति वायुः । सर्वनिर्वाह कश्च । वाहानपि तत्र गतो नयति । भगवन्तं वहन्नयत इति वायुर्गरुडः वाहनमस्य । वायुगतो वायुनामा । वाहनगतो वाहननामा । अधिक मुपरि (860) ॥

## 333. वासुदेवः 

 वस्ते आच्छादयत्यात्मानमिति, वसति सर्वत्रेति वासुः । ज्ञानिनां पुनर्देवयति प्रकाशयत्यात्मानमिति वासुदेवः । सत्त्वमयं मनो वसुदेवम् । तत्र व्यज्यत इति वासुदेवः । वसुदेवसुतश्चायमेव रूपान्त रेण । अधिकमुपरि (699;713) ॥

## 334. बृहद्भानुः 

 बृहन्तो भानवोऽस्येति बृहद्भानुः । बृहन्नयं भाति च नुदति च । बृहन्तोऽपि भासकास्तमेवानु भान्ति ॥

## 335. आदिदेवः 

 सर्वस्यादिरयं कारणं देवः । देवानामप्यादिः । आदत्ते च दीव्यति च । अधिकं तूपरि ( 492 ) ॥

## 336. पुरन्दरः 

 पुरन्दरगतः पुरन्दरः । शत्रुपुरं दारयन् पुरन्दरः। चरमशरीरस्य ब्रह्मनार्डी दारयन् पुरन्दरः । पुरं दत्वा रमयति च ॥ 49 ॥

## 337. अशोकः 

 शोकवर्जितः । अन्येऽप्यनेन भवन्ति शोकवर्जिताः । स्वय मुत्कृष्टं कमश्नातीत्यशोकः । सर्वाशनादधिकसुखत्वाच्च अशः । ओः शम्भोरपि कमनेनेत्युकः । अशश्व उकश्च । अशोके वृक्षे गतश्च ॥

## 338. तारणः 

 तारयति संसारात् इति तारणः । तारकानपि नयति । तारेण हृदि नीयते । कपीन् उदधेस्तारयति रामात्मना । तत्र तारं कपिं नयति । स्वयं ततः, जीवेष्वरं दोषं नयत्यपनयति च ॥

## 339. तारः 

 तारवाच्यत्वात् तारः । तारयति दुःखेभ्यः । सर्वत्र तत आरमते च । ज्ञानेन ततास्ताः । तेषामारमणं यस्मात् । भूमौ तता ज्यायांसोऽसुराः । तेषामरमणं यस्मात् । तरन्ति संसारशरधिमिति ताराः मुक्ताः । तेषामयं स्वामी । अधिकमुपरि (968) ।

## 340. शूरः 

 दुर्जनभयङ्करः शूरः । शून् सुखशीलान् सत ऊरीकरोति । शुं शंरूपं वायुं वोरीकरोति । उच्चै रमयति । शुं शतानन्दं उं रुद्रं च रमयति वा ॥

## 341. शौरिः 

 शूराणामन्तर्यामी शौरिः । शिः पूर्णानन्दः । शौ पूर्णानन्दे स्वे महिम्नि रितः स्थितः । रि गतौ । अधिकमुपरि (648 ) ॥

## 342. जनेश्वरः 

 ये पुनर्न जायन्ते मुक्तास्तेषामप्ययमीश्वरः । किंपुनरन्येषां जनानाम् । न जायत इति जन ईश्वरश्च । जनकश्चेश्वरश्च । जगज्जनका नामपीश्वरः ॥

## 343. अनुकूलः 

 सतामनुकूलः । नदीजलं कूलमनुसृत्य वाहयति । सर्वत्रानुगतः सर्वं कूलत्याच्छादयति । कूल आवरणे ॥

## 344. शतावर्त्तः 

 शतधा आवर्तयति संसारावर्त इति शतावर्तः । शतं रूपाणि चावतारैरावर्तयन् अनन्तरूपः । शं तनोति । संसार आवर्तयति च ॥

## 345. पद्मी 

 पद्मं हस्तेऽस्येति पद्मी । पद्मश्चतुर्मुखोऽस्य विद्यते सुतत्वे नेति । लोकसारं पद्ममस्य नाभाविति । त्रिभिः पदैर्मिमीते विश्वम् । सर्वैरपि पदैर्मीयते ॥

## 346. पद्मनिभेक्षणः 

 पद्मपत्रनिभे अस्येक्षणे इति । पद्मनिभं चतुर्मुखसमानं वायुं प्रेम्णेक्षते । पद्मं लोकपद्मं चतुर्मुखं वा नयतीति पद्मनिः, भान्ति ईक्षणान्यस्य ॥ 50 ॥

## 347. पद्मनाभः 

 तृतीयं रूपम् । 196तमं द्वितीयम् । अष्टचत्वारिंशमा द्यम् । पदैर्मीयत इति पद्मः । अस्य पुरतः सूर्यादयो नाऽभान्तीति नाभः । जगत्पद्मं नयति । आभाति च सर्वत्र । पद्मनेता पद्मनः सूर्यः । सोऽप्याभाति अनेन ॥

## 348. अरविन्दाक्षः 

 अरविन्दनिभे अस्याक्षिणी इत्यरविन्दाक्षः । अकार वाच्यः । रविं ददातीति रविन्दमक्षि चास्येत्यरविन्दाक्षः । 'चक्षोः सूर्यो अजायत' इति हि श्रुतिः ॥

## 349. पद्मगर्भः 

 विश्वात्मकं पद्मं पद्मो वा चतुर्मुखोऽस्य गर्भ इति पद्म गर्भः । हृत्पद्ममस्य गर्भोऽभिव्यक्तिस्थानमिति च ॥

## 350. शरीरभृत् 

 शरीराणि अयं बिभर्ति । अत एव ब्रह्मणा त्यक्तदेहो मृत इत्युच्यते । शरीरस्थानीयं जीवं च बिभर्ति । 'यस्यात्मा शरीरम्' इति श्रुतिः । पृथिव्यादिकं च बिभर्ति । यस्य पृथिवी शरीरम् । यस्याऽपः शरीरम्' इत्यादेः । भक्तानुकम्पया नानाशरीराणि बिभ्रदव तरति । 'शरो ह्यात्मा', तस्मिन् ईरं बिभर्ति । तमीरयन् वा बिभर्ति । तस्य ईं सम्पदं रतिं च बिभर्ति ॥

## 351. महर्द्धिः 

 महती किलास्य समृद्धिरिति महर्द्धिः । महानयमृतनिधिः ॥

## 352. ऋद्धः 

 द्वितीयं रूपम् । 279 तमं प्रथमम् । अत एवायं सर्वेभ्यः समृद्ध इत्यृद्धः । ज्ञानरूपत्वादृकारः । ददद् दधद् वा दकारः । धारणाद् धकारः । ऋतान् मुक्तान् धारयतीत्यृद्धः । ऋतैर्वैदैर्ध्रियत इत्यृद्धः । ऋतं यथार्थज्ञानरूपत्वाद्, धारकश्च सर्वस्य । निर्विकारत्वादृतः । दधातीति धः । ऋतं धयति पिबतीति ऋतन्य एव ऋद्धः । धेट् पाने ॥

## 353. वृद्धात्मा 

 अत एव वृद्धः परिपूर्ण आत्मा स्वरूपमस्येति वृद्धात्मा । आत्मानश्च जीवा अनेनाऽराधितेन यथायोग्यं ज्ञानभक्त्यादिभिर्वृद्धाः परिपूर्णा भवन्ति । तेषामयं स्वामीति च । उपासनायै वृतं भगवद्रूपं हृदि ये दधति ते वृद्धाः । तेषामयं स्वामी ॥

## 354. महाक्षः 

 गुणतः कालतः देशतः सङ्ख्यया च महान्ति अनन्तानि अक्षीणि अक्षाणि वाऽस्येति महाक्षः । महानयमक्षयश्च । महमुत्सव मक्ष्णोति चायम् ॥

## 355. गरुडध्वजः 

 गरुडोsस्य ध्वजे स्थित इति गरुडध्वजः । गरुडे स्थितो ध्वजति गच्छति च । पक्षिषु गतः गरुद्भयां डयत इति गरुडः । ध्वजे स्थितो ध्वजः । ध्वाजयति तस्यतस्य तत्तद् गमयतीति ध्वजः । ध्वज गतौ । छन्दोमयेन गरुडेन ध्वज्यते व्यज्यते ॥ 51 ॥

## 356. अतुलः 

 नास्य तुला विद्यत इत्यनुपमोऽतुलः । न विद्यते तुला मानकमस्येति च । न तुदति लाति च ॥

## 357. शरभः 

 शरैः भाति शार्ङ्गधन्वाऽयमिति शरभः । शरेषु शरीरेषु भाति । शराणां जीवानां लक्षतया भाति च । 'शरो ह्यात्मा ब्रह्म तल्लक्षमुच्यते'। शरभे च सन्निहितः । शं च रं च भाति च ॥

## 358. भीमः (अभीमः) 

 अग्यादयोऽप्यस्माद् बिभ्यति । 'भयादस्याग्नि स्तपति' इत्यादेः । तेन भीमः । शत्रुभयङ्करत्वाच्च । धर्मभीरून् मान यति । अभीमो वा सताम् । अधिकमुपरि ( 948) ॥

## 359. समयज्ञः 

 सर्वं तत्तत्समये करोतीति समयज्ञः । अयमेव समयान् भारतादिशास्त्राणि जानाति । अन्ततः स्वार्पणेन सर्वेऽपि यज्ञाः समा अस्येति समयज्ञः । सर्वभूतेषु समत्वात् समः । मया लक्ष्म्या सहित त्वाच्च । इज्यत इति यज्ञः । यदस्ति तज्जानातीति च । सम्यक् सर्वत्रायत इति समयः सर्वगतः । सर्वं जानातीति ज्ञः । सम्यगयज्ञः । मया रमया सहितः समो यज्ञनारायणाख्यः । सारात् सः । मानान्मः । यानाद् यः । ज्ञानाज्ज्ञः । ज्ञपनाद्वा ॥

## 360. हविर्हरिः 

 हविर्भागं हरन् हविर्हरिः । हूयत इति हविः । हरणाद्धरिति च । वर्णतः हरिरिति च ॥

## 361. सर्वलक्षणलक्षण्यः 

 सर्वैरपि सल्लक्षणैर्लक्षणीयः । शास्त्राणि वा लक्षणानि । सर्वशास्त्रज्ञेयः । सर्वश्च लक्षणलक्षण्यश्च ॥

## 362. लक्ष्मीवान् 

 वक्षसि लक्षणभूता लक्ष्मीरस्येति लक्ष्मीवान्। सर्वसम्प द्वान् । सर्वाधिकशोभावान् । 'लक्ष्मीः सम्पत्तिशोभयोः' ॥

## 363. समितिञ्जयः 

 शत्रूणां समितिं युद्धं जयतीति समतिञ्जयः । ज्ञानिषु गतोऽयमेव विद्वत्समितिं जयति । समितिं साम्परायं जयन्त्यनेन ॥ 52 ॥

## 364. विक्षरः 

 विगतक्षरणो विक्षरः । क्षर विनाशे । विशेषतः क्षरणाच्च विक्षरः । क्षर सन्ततदाने । विगतक्षयेषु मुक्तेषु रमते । विक्षेषु विशिष्टस्थानेषु पुण्यक्षेत्रेषु पुण्यपुरुषेषु विशेषतः सन्निधाय रमते । क्षि निवासे । विश्वायं क्षश्चायं रचायम् ॥

## 365. रोहितः 

 ध्याने प्रोद्यदादित्यवर्णः प्रतिभातीति वर्णतो रोहितः । अयमेव हि रोहितो मत्स्यो बभूव । अयमेव सतां पुरोहितः । असतां तिरोहितः । ज्ञानिभिश्चिरोहितः । रोमसु निहितः । प्राणिनामुरसि निहितः । रोगिणामौषधरूपेण हितः । आरोपरहितः । रोषरहितः । अथापि दुष्टेषु रोषसहितः । रोषोऽपि हितोऽस्य । ऊर्ध्वं रोहतां हितः । सर्वमिदं 'महिळामदासः महिदासः' इतिवत् । रोहिषु ततः । वेदवचनै रुवन्तीति रावः । तेषामयं हितः ॥

## 366. मार्गः 

 सर्वैर्मृग्यत इति मार्गः । मार्गश्चायं मोक्षस्य । 'एष पंथाः ' इति श्रुतेः । मारं गच्छतीति मारगश्च मार्गः । मारयति गमयति च । अधिकमुपरि ( 398 ) ॥

## 367. हेतुः 

 कारणानामपि कारणम् । संसारहेतुः, मोक्षहेतुः । सृष्ट्याद्यष्टकस्य हेतुः । सर्वहेतुः । हानाद्धः । इच्छारूपत्वादिः । तुदतीति तुः ॥

## 368. दामोदरः 

 दामानि भूरादयो लोका यस्य उदरे स दामोदरः । यशोदया च दाम्नोदरे बद्धः । दमवन्तो दामाः । तैरुदरे ध्येय इति दामोदरः । शत्रुदमनाद् दामः । उद्गतदोषत्वादुदरश्च ॥

## 369. सहः 

 सर्वान् सहतेऽभिभवति । भक्तानामपराधं सहते मर्षयति ।

## 370. महीधरः 

 द्वितीयं रूपम् । 318तमं प्रथमम् । हिमालयादिषु महीधरेषु सन्निहितः महीधरः । महीं धरन्नपि महीधरः । महीति भूमिः । महत महती प्रकृतिः । मह्यां गतो मही । धरेषु गतो धरः ॥

## 371. महाभागः 

 महान् भागो भाग्यमस्येति महाभागो भगवान् । महनीयः, अखण्डत्वादभागश्च । महती भा यस्यासौ महाभः । अगः अचलश्च । मश्च हश्च आभातीति आभश्च अश्च भश्च वा, भक्तहृदया न्नापगच्छतीत्यगश्च । महान्तो भागा इव भागा अवतारा अस्य । महाभा रमा तत्र गतः । महाभः सूर्यः । तत्र आ समन्ताद् गतः । महाभेषु सर्वेषु च गतः । महाभायां विद्युति गतः । महाभायां श्रुतौ गतः । महाभारतगतः ॥

## 372. वेगवान् 

 यतोऽयं 'आसीनो दूरं व्रजति शयानो याति सर्वतः ' । वं ज्ञानं बलं वा । इरितीच्छा । गं सर्वत्र गतिः । तद्वान् । वेगेन भक्तोद्धरणाय वान् गच्छन् वेगवान् । वेगेन वाति वेगवो गरुडः । तत्रानिति । वेदगो वातीति वेगवान् । वेद्यो भगवानयम् ॥

## 373. अमिताशनः 

 प्रळये सर्वमश्नातीत्यमिताशनः । अमितः स्वयं सर्वमश्नाति च । अमिताशान् नयति च । अमितमशं दुःखं नयति पापिनाम् ॥ 53 ॥

## 374. उद्भवः 

 जगतामुद्भवः । भवादुद्गतः । अनेन च भवन्ति भवादु द्गताः । उत्कृष्टा वा भवा अवताररूपा अस्येति उद्भवः । सदा चोत्कृष्टो भवति सर्वस्मात् । उत्कृष्टश्चायं भवश्च । भश्च वश्च । अधिकमुपरि (794) ।

## 375. क्षोभणः 

 सृष्ट्यर्थं प्रकृतिपुरुषयोः क्षोभणात् क्षोभणः । शत्रुक्षोभ णाच्च । क्षश्च क्षरमक्षरं चेत्युभौ पुरुषौ नयतीति च क्षोभणः । उपरि भातीत्युभः । णश्च आनन्दरूपश्च । दुर्जनेषु क्षोभं नयति च ॥

## 376. देवः 

 सृष्ट्यादिरस्य क्रीडेति देवः । भक्तैः सह क्रीडतीति च देवः । क्रीडयतीति देवः । दिवु क्रीडायाम् । सर्वान् जयति, सर्वत उत्कृष्टो भवतीति च देवः । दैत्यान् जयतीति देवः । देवा जयन्त्यनेनेति देवः । 'ब्रह्म ह देवेभ्यो विजिग्ये ' इति श्रुतेः । भक्त्या जीयत इति देवः । दिवु विजये । सर्वव्यवहारनिर्वहणाच्च देवः । दिवु व्यवहारे । स्वयं द्योतते सूर्यादीन् द्योतयतीति च देवः । भक्तानामात्मानं द्योतयति च । दिवु द्युतौ । सर्वैः पदैः सर्वैः स्तूयत इति च देवः । दिवु स्तुतौ । सत्येच्छत्वाद् देवः । ज्ञानिन एनमेवेच्छन्तीति देवः । दि कान्तौ । कान्तिरिच्छा । सर्वज्ञत्वात् सर्वगतत्वाच्च देवः । ज्ञानिभिर्ज्ञेयवाद् गम्यत्वाच्च देवः । दिवु गताववगतौ च । दातृत्वाद् दे च, अवनादवश्चेति देवः । दे च वश्च वा ।

## 377. श्रीगर्भः 

 श्रीः जगद्रूपा वेदरूपा वा यस्य गर्भे स श्रीगर्भः । सर्वैः श्रयणाच्छ्रीः । ज्ञानरतिभारूपत्वाद् गर्भः ॥

## 378. परमेश्वरः 

 ईश्वराणामपीश्वरः परमेश्वरः । सर्वपरमः सर्वेश्वरश्च । पातीति पश्च रमेश्वरश्च । परश्च माया ईश्वरश्च । सर्वजीवपरमे ब्रह्मणि वायौ वा श्वयति रमते च । श्वयन् रमयति वा ॥

## 379. करणम् 

 जगतः असाधारणं कारणमिति करणम् । कुर्वन्तीति करा जीवाः । तेषां णः बलं निर्वृतिश्चानेन । तान् नयति च । करे स्थित्वा कर्म प्रणयति च । आनन्दरूपो रणोऽस्येति च करणम् । आनन्दरूपं च । रण्यत इति रणं सर्वपदगदितं ब्रह्म ॥

## 380. कारणम् 

 साधारणं कारणमप्ययमेवेति कारणम् । कारयन्तीति काराः देवाः । तेषां बलं सुखं चानेन । तान् नयति चेदं ब्रह्म । सुखरूपत्वात् कं च, अरणं शरणं च । अराणां दोषाणां नयनाच्च अरणम् ॥

## 381. कर्त्ता 

 द्वितीयं रूपम् । 316तमं प्रथमम् । स्वतन्त्रः सर्वकर्ता चायम् । कर्मणस्तारयति ॥

## 382. विकर्त्ता 

 विविधजगत्कर्ता । नास्य कश्चित् कर्तेति विगतकर्ता च विकर्ता । अन् विकर्तनाच्च । वयः पक्षिणो ज्ञानिनो वा । तानपि करोति संहरति चायम् । आत्मानं च विविधं करोति । अवतारेषु विचित्राणि कर्माणि करोति । दैत्येषु विरोधं करोति । पदार्थान् विभिन्नान् विभिन्नधर्मांश्च करोति । विधिकर्ता । शास्त्रविधिकर्ता । विहितकर्ता । वेः गरुडस्य कर्ता । प्रकृतिं विकरोति च ॥

## 383. गहनः 

 अथापि न ज्ञायत इति गहनः । ' न तं विदाथ य इमा जजान' इति श्रुतेः । गहने वने गतः । गतिं हतिं च प्रणयति । गश्चायं श्चायं नश्चायम् । अधिकमुपरि (547) ॥

## 384. गुहः 

 स्वात्मानं गूहत इति गूढत्वात् गुहः । गुहे स्थितश्च गुहः । गुणिभिर्हायते ज्ञायत इति च गुहः । ओ हाङ् गतौ ॥ 54 ॥

## 385. व्यवसायः 

 निश्चयज्ञानरूपत्वाद् व्यवसायः । विविधं जगदत्र अवसीयत इति च व्यवसायः ॥

## 386. व्यवस्थानः 

 विविधं जगदवस्थानमस्य । विविधान्यवस्थानान्यनेन । विविधरूपः सन्नवतिष्ठते पिण्डाण्डे च ब्रह्माण्डे च । विविधं व्यव स्थापयति चेति व्यवस्थानः ॥

## 387. संस्थानः 

 नित्यं वैकुण्ठरूपं समीचीनं स्थानमस्य, अन्यांश्च तत्तद्योग्यस्थानेषु सम्यक् स्थापयतीति संस्थानः । सन्तिष्ठते च ज्ञानिहृदये ॥

## 388. स्थानदः 

 सर्वेषां योग्यस्थानदः । जगतः स्थितिप्रदः । स्थावराणामपि अनदश्चेष्टाप्रदः ॥

## 389. ध्रुवः 

 स्वयं निर्विकारत्वाद् ध्रुवः । ध्रुवेषु ध्रुवे च गतः ॥

## 390. परर्द्धिः 

 परा समृद्धिरस्येति परर्द्धिः । परेषामपि समृद्धिनेन ।

## 391. परमस्पष्टः 

 सर्वस्मात् परमः । परा मा कान्तिः ज्ञानं वाऽस्येति परमः । परम इति योगिनां हृदये स्पष्ट इति परमस्पष्टः ॥

## 392. तुष्टः 

 नित्यसन्तुष्टः । भक्त्योपहृतेन पत्रेण फलेन जलेन वा तुष्टः । ज्ञानिकृतेनाल्पेनापि धर्मेण तुष्टः । तुष्टेषु गतश्च । तुष्टश्च टङ्की च ॥

## 393. पुष्टः 

 सर्वैर्गुणैः पुष्टः । अन्ये च पुष्यन्त्यनेन ॥

## 394. शुभेक्षणः 

 मङ्गलकरं मोक्षादिपुरुषार्थदमीक्षणमस्येति शुभेक्षणः । शुभानां शुभमात्मानमीक्षयति । सुखिषु भाति । ईक्षणीयत्वादी क्षणः। शुभैरीक्षणीयः । शुभरूपः । याः लक्ष्म्याः क्षण उत्सवोऽनेनेति ईक्षणः । शुभानामी सम्पत् क्षणश्चायम् ॥ 55 ॥

## 395. रामः 

 रमन्ते योगिनोऽस्मिन्निति रामः । श्यामलवर्णत्वाद् रामः । रं रमणं अमं अमितमस्येति च रामः । रामाया रमाया वा अयं रामः । रच अश्व मश्च रामः ॥

## 396. विरामः 

 जगतो विरामः । विविधं रमते । विः पक्षी गरुडः, तस्मिन् रमते चेति विरामः ॥

## 397. विरजः 

 विगतरजाः । विरतो वा विषयभोगाद् विरक्तः । ये विरताः संसारात्, ये च विशेषतो भगवति रताः, तेष्वयं जायते । 'विरतः ' इति केचित् ॥

## 398. मार्गः 

 मार्ग इति पुना रूपान्तरम् । 366तमं प्रथमम् । रामावतारे मार्गयति सीतां वनेवने । माभिः प्रमाभिः ऋतश्चाधिगतश्च । मार्गेषु गतश्च ॥

## 399. नेयः 

 ज्ञानिभिर्हृदि नीयत इति नेयः । न सामस्त्येन केनापीयते । नेतिनेतीयते ॥

## 400. नयः 

 सर्वं जगन्नयतीति नयः । तदेवं मार्गोऽयं, नेयोऽयं, नेता चा यम् । अथ न यातीति नयः । ज्ञानिनस्तमो न यापयति तामसांश्च मोक्षम् । नयगतश्च । नम्यत्वान्नः । यजनीयत्वाद्यः ॥ ॥ इति नाम्नां चतुर्थं शतकम् ॥

## 401. अनयः 

 नास्य नेताऽन्यो विद्यत इत्यनयः । तामसान् मोक्षं न नयतीति चानयः । अनं प्राणं यमयतीति च । न विद्यतेऽन्यः अयः शुभावहो ऽस्येत्यनयः । न अयन्ते जानन्ति एनमज्ञानिन इति । अश्व नश्च यश्च अनयः । अश्च नयश्च । अनश्च यश्च ॥

## 402. वीरः 

 वीर शूर पराक्रान्तौ । परान् दुष्टानाक्रमते सज्जनोद्दिधीर्षयेति वीरः । विशिष्टानीरयति । विं गरुडमीरयति । विशिष्टश्च ईरः समीरोs नेन । विश्वायमीरः सर्वप्रेरकश्च । 'विः पक्षिपरमात्मनोः' । विविधमीरयति च । विचित्रमीरयति च । अधिकमुपरि (647, 662) ॥

## 403. शक्तिमतां श्रेष्ठः 

 यतो वीरः पराक्रमते अतः शक्तिमतामयं श्रेष्ठः । नामत्वादलुक् । शक्तिरिति या शाक्तैर्मता लक्ष्मीः तां प्रत्ययं श्रेष्ठः । शक्तिरूपश्च । ज्ञानिभिर्मतश्च । अन्तकत्वादं च । सर्वश्रेष्ठश्च ॥

## 404. धर्मः 

 जगतां धारकत्वाद् धर्मः । धर्मदेवतायां सन्निहितत्वाच्च । ये धरन्ति तानप्ययं निर्माति च संहरति च । धरैरपि मितः । धरेष्वपि मितः । धरायामपि मितः ॥

## 405. धर्मविदुत्तमः 

 धर्मस्य पथः, धर्मं भगवन्तमेव वा ये जानन्ति तेष्वयं सर्वोत्तमः । धर्मविच्चोत्तमश्च धर्मश्च विदामुत्तमश्च ॥ 56 ॥

## 406. वैकुण्ठः 

 वैकुण्ठस्यायं पतिरिति वैकुण्ठः । कर्मसु कुण्ठा प्रति हतिः । विकुण्ठाः अप्रतिहतगतयः । तेषामयं स्वामी । विशेषतः कुण्ठितानां तामसानामप्ययं कुण्ठितताप्रदः । विगतकुण्ठनाद् विकुण्ठ एव वा वैकुण्ठः ॥

## 407. पुरुषः 

 द्वितीयं रूपम् । चतुर्दशमाद्यम् । पुरु सरणात् पुरुषः । पुरे भवन् पापानि औषद् ददाहेति पुरुषः । पूर्णत्वात् पूरणाच्च पालनाच्च पुरुषः, पिपर्तीति । पॄ पालनपूरणयोः । सर्वं पुनानः, रुतश्च सर्वैः, स्यति च सर्वमन्ते ॥

## 408. प्राणः 

 तृतीयं रूपम् । 321तमं द्वितीयम् । 66तमं प्रथमम् । प्राणे स्थितः प्राणनामा । प्रकृष्टकर्मा, प्राणः । अन चेष्टायाम्। प्रकृष्टगतिः, प्रकृष्टज्ञानः, प्रकृष्टानन्दः । आणेति सरस्वती पठ्यते । सा स्त्रीजीवेषु प्रकृष्टा येन ॥

## 409. प्राणदः 

 तृतीयं रूपम् । 322तमं द्वितीयम् । 65तमं प्रथमम् । 956तमं तुरीयम् । प्रकृष्टं आ + अनं चेष्टां, आ+णं आनन्दं वा ददातीति । दुष्टानां प्रकृष्टमानन्दं द्यति, चेष्टां च द्यति । प्राणानां पूर्ण साधनानां ददाति मोक्षम् ॥

## 410. प्रणवः 

 प्रणुवन्ति वेदाः सर्वे च शब्दा एनमिति प्रणवः । प्रकृष्ट नवश्च नित्यनूतनश्च । प्रकृष्टं णं बलमानन्दं वा वाति वाययति वा प्रणवः । वा गतौ । प्रकृष्टो ण आनन्दः प्रकृष्टं च वं ज्ञानमस्य । सर्वेऽप्येनं प्रणुवन्ति । प्रणवप्रतिपाद्यश्चायम् । प्र च णश्च वरत्वाद् वश्च । अधिकमुपरि (957) । प्रणम इति नाम केचिदत्र पठन्ति ॥

## 411. पृथुः 

 सर्वशास्त्रेषु प्रथितत्वात्, सर्वगतत्वाच्च प्रथत इति पृथुः । पृथुचक्रवर्तिगतश्च तन्नामा राजराजेश्वरः ॥

## 412. हिरण्यगर्भः 

 द्वितीयं रूपम् । 70 तमं प्रथमम् । हिंतै रमणीयैश्च गुणगणैर्गर्भितः । हिरण्यश्च सर्वस्य धारणात् गर्भश्च । हिरण्य गतत्वाद्धिरण्यम्, गर्भगतत्वाद् गर्भः ॥

## 413. शत्रुघ्नः 

 शत्रुघ्नान्तर्यामी शत्रुघ्ननामा । देवशत्रून् हन्ति चायम् । यैः शं त्रुट्यते तांश्चायं हन्ति ॥

## 414. व्याप्तः 

 सर्वत्र व्याप्तः । कालतश्च, गुणतश्च शक्तितश्च । विशेषे णाऽप्तः, आप्ततमः । विना गरुडेनाऽप्तः । विशिष्टैर्ज्ञानिभिराप्तः । दुष्टैराप्तो न भवतीति च व्याप्तः । विश्वायमाप्तश्च ॥

## 415. वायुः 

 वातीति वायुः । वाति आयुश्च वा । वयते जगत् सम्बध्नातीति वायुः । वं ज्ञानं बलं वाऽयते । वं वायुमयते । वाय्वन्तर्यामी वायु नामा । सर्वोत्तमत्वाच्च वायुः । वय श्रेष्ठत्वे ॥

## 416. अधोक्षजः 

 जातु कदाचिदपि अधो न क्षीयते, इत्यधोक्षजः । अधः कृतमक्षजं येन सोऽधोक्षजः । अधः कृताक्षेषु जायते अभिव्यक्तो भवतीति च । अधः कृतेषु सत्स्वक्षेषु जायते वा ॥ 57 ॥

## 417. ऋतुः 

 ऋतुमानिषु गतः । ज्ञानरूपत्वादियर्तीति ऋतुः । अर्यत इति चर्तुः । ऋतं तनोति चायम् ॥

## 418. सुदर्शनः 

 सुदर्शनं करेsस्य । सुखकरं दर्शनमस्य । सुन्दरे दर्शने अक्षिणी अस्य । सुदर्शनीयानयं नयति । सुखकराणि दर्शनानि शास्त्राण्यनेन ॥

## 419. कालः 

 सर्वं कलयतीति कालः । ' कालः कलितसम्पूर्णसद्गुत्वा ज्जनार्दनः' इति स्मरन्ति । शत्रून् कालयतीति च । सर्वान् गुणान् कलयतीति च । कालान्तर्यामी च कालनामा ॥

## 420. परमेष्ठी 

 परमेष्ठिगतः परमेष्ठिनामा । परमे स्वे महिम्नि स्थितः । परमे वायौ परमे वा हृदयाकाशे तिष्ठन् परमेष्ठी ॥

## 421. परिग्रहः 

 परितो भक्तैर्दत्तं पत्रं पुष्पं फलं तोयं गृह्णातीति । परितो भक्तान् गृह्णाति । भक्तैश्च गृह्यते ॥

## 422. उग्रः 

 धर्मात्यये भयङ्कर इत्युग्रः । उच्चैः ग्रसति । उच्चानपि ग्रसति । उं शम्भुमपि ग्रसति । उश्च ग्रहणाद् गरणाद्वा ग्रश्च ॥

## 423. संवत्सरः 

 द्वितीयं रूपम् । 91तमं प्रथमम् । सम्पूर्णत्वात् सम् । वत्सानां रमणश्च । सम्पूर्णोऽपि लीलया वत्सः सन् देवक्यादीन् रमयति । वत्सान् चारयन् वृन्दावने तैः सह रमते । तांश्च रमयति । सम्पूर्णः वत्सरगतश्च । संवत् वर्षाणि सारयति ॥

## 424. दक्षः 

 सर्वकार्येषु दक्षत इति दक्षः । ददाति क्षपयति च । द्यति क्षमते च । अधिकमुपरि (918 ) ॥

## 425. विश्रामः 

 दुःखजलधिमग्नानां विश्रामस्थानम् । तामसान् तमसि विविधं श्रामयति । सात्विकांश्च विगतश्रमान् करोति । विश्राः विगतपाका अपक्काः । श्रा पाके । तेषाममा अज्ञानम्, तथा विशेषतः पक्कनामा समन्तात् मा ज्ञानं चानेन ॥

## 426. विश्वदक्षिणः 

 विश्वस्मात् सर्वस्मादपि दक्षिणो दक्षः । सर्वत्र च दक्षः । भक्ताय सर्वमपि दक्षिणात्वेन ददाति, स्वात्मानमपि । विश्वश्च दक्षिणश्च ॥ 58 ॥

## 427. विस्तारः 

 विस्तारयति जगदिति विस्तारः । गुणविस्तारोऽयम् । सर्वगतत्वाच्च विस्तारः । शास्त्राणि विस्तारयन्त्यस्य गुणान् । विं विष्णुं सरन्तीति विसा ज्ञानिनः । तान् तारयति । लोके शास्त्रे च विस्तृतश्चायं तारकश्च ॥

## 428. स्थावरस्थाणुः 

 स्थावरेष्वपि स्थितः । अणोरणुतरश्चायम् । या च स्था कूटस्था रमा तस्या अयं वरः । सर्वत्र च स्थितोऽणुतमश्चायम् । स्थावरेषु स्थाणुतया स्थितः स्थावरस्थाणुः । स्थावरेषु स्थाणुषु च तन्नामान्तर्यामी स्थितः । स्थः स्वे महिम्न स्थितः । अवरेषु ब्रह्मादिषु च स्थितः । स्थित एव सन् अणति गच्छति चायं सर्वत्र । स्थितः सन् अवति रमते च रमयति च स्थापयति च अणति आणयति च ॥

## 429. प्रमाणम् 

 प्रमाणगतः प्रमाणनामा । सर्वाभिश्च प्रमाभिरिदमेवाण्यते परं ब्रह्म । प्रकृष्टश्च मया रमयाऽण्यते च । प्रमैः प्राज्ञैरण्यते । 'प्र' इति 'मा’ इत्यव्ययाभ्यामण्यते । अधिकमुपरि (959) ॥

## 430. बीजम् 

 जगद् व्यञ्जनाद् बीजम् । विभिर्ज्ञानिभिरिज्यते । बलेनेच्छया च जायते ॥

## 431. अव्ययम् 

 न व्येति न विक्रियते । न वियन्ति चाऽकाशादीन्यनेन । अश्च वीन् ज्ञानिनोऽयते च । अवीनज्ञानिनोऽप्ययते । अश्व विना गरुडेनायते च । अविष्वपि गतोऽयम् । अवनादवि । सर्वगत्वा दयम् । अव्यमवनीयं याति च ॥

## 432. अर्थः 

 सर्वैरर्थ्यते । सर्ववेदार्थश्चायम् । अयमेव च परमपुरुषार्थः ॥

## 433. अनर्थः 

 जगत्सर्जनेनास्य स्वतः न कोऽप्यर्थः । दुष्टानामर्थं हन्ति । अनर्थकृच्चायं तेषाम् । अनिति अर्थ्यते चायम् ॥

## 434. महाकोशः 

 महान् ब्रह्माण्डकोशोऽस्य स्वमिति महाकोशः । वेदानां चायं महान् कोशः । महच्च कं सुखमस्य, वष्टीति इच्छारूपत्वा दुशश्च । महाकश्वायमुशश्च । पञ्चकोशाश्चान्नमयादयोऽस्य पञ्च रूपस्याऽवासस्थानम् । कोशाः शब्दनिलयाः । अयं सर्वशब्दानां निलय इति महाकोशः ॥

## 435. महाभोगः 

 महान् भोगः प्रजापतेः । अन्ते सर्वग्रासात् । अनन्तसुख त्वाच्च । महानाभोगो विशालता चास्य । महांश्चास्य गुणाभोगः । महनीयश्चायं आभोगः पूर्णभोगश्च । महती भाऽस्येति महाभः । औ रुद्रे गतश्च । महान् शेषभोगः शयनमस्य ॥

## 436. महाधनः 

 सर्वं धनमस्येति महाधनः । ज्ञानाख्यं महद् धनमस्माद् भवति । अधना अपि येन महान्तो भवन्ति ॥ 59 ॥

## 437. अनिर्विण्णः 

 कामितस्यालाभेन हि निर्विण्णा भवन्ति । अयं तु पूर्णकाम इत्यनिर्विण्णः । न निर्विण्णा जायते अनेन ज्ञातेन । अकारवाच्यः, नितरां विन्नश्च सर्वस्य । निर्विण्णा नितरां लब्धार्था न भवन्त्यसन्तोऽनेनेति चानिर्विण्णः । अधिकमुपरि ( 893 ) ॥

## 438. स्थविष्ठः 

 द्वितीयं रूपम् । त्रिपञ्चाशमाद्यम् । दिवं च पृथिवीं चान्त रिक्षमपि व्याप्य स्थित इति स्थविष्ठः । व्याप्तरूपेण सर्वत्रस्थः, बिम्बरूपेण प्रतिजीवं विशिष्य स्थितश्च । स्थिरं वं ज्ञानं बलं वा । तद्वन्तः स्थविनः । तेष्वयं तिष्ठति ॥

## 439. भूः (अभूः) 

 भुवि स्थितः, भूनामा । आनन्दरूपोऽयं भवति । अनेन च सर्वं भवति । स्वयं न केनापि भवति जायत इत्यभूर्वा ॥

## 440. धर्म्मयूपः 

 एतदर्थं सर्वे धर्माः प्रवर्तत इति धर्मपशोरयं यूप इव बन्धनस्थानम् । धारकाणां देवानां वाऽयं यूपवत् बन्धनस्थानम् । धर्मेण यौतीति धर्मयूः प्रज्ञा । तामयं पाति । धारकत्वाद् धर्मः । जीवपशूनामयं यूप इव बन्धहेतुः ॥

## 441. महामखः 

 मखाः अनेनैव यज्ञपुरुषेणाऽराधितेन महान्तो भवन्ति । मखमिति धनम् । महच्च विश्वाख्यं धनमस्येति महामखः । मखमिति यशः । महच्चास्य यश इति महामखः । महनीयोऽयम् । अमं अमितं चास्य खं ज्ञानमिति महामखः ॥

## 442. नक्षत्रनेमिः 

 शिंशुमाररूपेण ध्रुवलोके स्थित्वा नक्षत्राणि नियमयन् नक्षत्रनेमिः । नक्षाणि अक्षयाणि त्रायते, नियमयति च ॥

## 443. नक्षत्री 

 नक्षत्राणामयं स्वामी । चन्द्रगतश्च विशेषतः । नक्षा नक्षया अनिकेतनाः । तेषां निकेतनं भूत्वा त्रायते ॥

## 444. क्षमः 

 सर्वत्र क्षमत इति क्षमः । सर्वसमर्थः । भक्तानामपराधं क्षमते च । क्षश्च मश्च ॥

## 445. क्षामः 

 अमिताः क्षाः क्षयाः मन्दिराण्यस्येति । क्षपणात् क्षः । अमितत्वादमः । अणोरणुतरत्वाच्च क्षामः । क्षामांतर्गतः क्षामडा मरादिहेतुश्च तन्नामा । अर्थान्तरं तूपरि ( 858 ) ।

## 446. समीहनः 

 स्वकार्येषु स्वयं समर्थतया ईहते, अन्यांश्च तत्तत्कार्येषु समीहयतीति समीहनः । समीहाः सम्यक् चेष्टाः । तान् नयति चायम् । समीचीनमेव चेहते ॥ 60 ॥

## 447. यज्ञः 

 यज्ञगतः यज्ञनामा । विष्णुमेव यजन्तीति यज्ञः । येन वायुना ज्ञायत इति यज्ञः । यजं यजनं नयतीति यज्ञः । अर्थान्तरं तूपरि (971) ॥

## 448. इज्यः 

 कृष्णो मुक्तैरिज्यते वीतमोहैरिति मुक्तैरपीज्यत्वादिज्यः । इच्छया ज्या यस्य धनुषि सोऽपीज्यः । इष्टा ज्या भूमिर्यस्येति चेज्यः ॥

## 449. महेज्यः 

 येय इज्यास्तेषु महानयम् । महती चेज्याऽस्य । महनीयश्चायमिज्यश्च ॥

## 450. क्रतुः 

 यज्ञेषु प्रत्यहं त्रीणि सवनानि क्रतवः । तत्र गतस्तदाराध्यः क्रतुः । ज्ञानरूपत्वाच्च । संसारचक्रात् तारयतीति च क्रतुः ॥

## 451. सत्रम् 

 सर्वैः सङ्गत्य क्रियमाणो यज्ञः सत्रम् । तत्रगतस्तदाराध्यः । तत्कर्तृश्च सतः त्रायते । त्राणाख्येन च कर्मणा सह वर्तते । समानं त्रायते च ॥

## 452. सताङ्गतिः 

 द्वितीयं रूपम् । 184तमं प्रथमम् । सतां गतिरिह च मोक्षे च । नित्याविनाभावसूचनायालुक् । सारत्वात् सः । ततत्वात् तः । अन्तकत्वादम् । गम्यत्वाद् गतिः ॥

## 453. सर्वदर्शी 

 सर्वं स्वतः पश्यन्, ज्ञानिनां दर्शयति च सर्वम्, यत् तेषां दर्शनीयम् । स्वप्ने दृष्टं चादृष्टं च सच्चासच्च सर्वं दर्शयतीति सर्व दर्शी । सर्वे दर्शा अस्याऽराधनाय भवन्ति । ऋतं यथार्थविज्ञानं च शमानन्दश्चास्य स्त इति ऋशी । सर्वदश्च ऋशी चायम् । सर्वः पूर्णश्च दर्शी चायम् ॥

## 454. विमुक्तात्मा 

 सर्वैर्दोषैर्विमुक्तोऽयं परमात्मा । सन्तश्चानेन संसारान्मुक्ता भवंति । विमुक्तः ज्ञानिनामात्मा वायुर्ब्रह्मा वाऽनेन । विमुक्ता अमुक्ता असन्तश्चानेन । नामरूपाद् विमुक्त इत्यमुक्त उच्यते इति हि भगवत्पादवचनम् । वयः ज्ञानिनः मुक्तात्मानोऽनेन । विविधतया मुक्ताश्च । विश्वायं सर्वदोषमुक्तश्चायं सर्वान्तर्यामी च ॥

## 455. सर्वज्ञः 

 सर्वं जानातीति, सर्वेऽप्यनेन जानन्तीति । सर्वश्चायं ज्ञश्चेति । सर्वं ज्ञपयतीति च सर्वज्ञः । अधिकमुपरि ( 819 ) ॥

## 456. ज्ञानमुत्तमम् 

 ज्ञानं च मुच्च ज्ञानमुदौ । ज्ञानानन्दतमम् । उत्तमं ज्ञानं वा । नामत्वादैकपद्यं स्वरसम् । उत्तमज्ञानगतस्तन्नामा च ॥ 61 ॥

## 457. सुव्रतः 

 शोभनं भक्तरक्षणाख्यं व्रतमस्य । ' सकृदेव प्रपन्नाय तवास्मीति च याचते । अभयं सर्वभूतेभ्यो ददाम्येतद् व्रतं मम' इति हि तस्य व्रतम् । भक्ताश्च अनेनैव सुव्रतिनो भवन्ति । सुखरूपे भगवत्येव च सर्वं व्रतं तेषाम् । स एव वरणीयश्च तेषाम् । अधिक मुपरि (822) ॥

## 458. सुमुखः 

 सुन्दरं मुखमस्य सुमुखः । ज्ञानिनां सदा सुमुखोऽयम् । सुखात्मकं सर्वविद्यात्मकं च मुखमस्य । सुखवतां प्रमुखश्चायम् ॥

## 459. सूक्ष्मः 

 स्थूलेन्द्रियागोचरत्वात् सूक्ष्मः । सुखदा उत्तमा क्ष्माऽनेन । सूरीन् क्षमते चायम् । अणोरणीयान् जीवस्याप्यन्तर्यामी ।

## 460. सुघोषः 

 मेघगम्भीरनिस्वनः । सर्वे वेदाः नादाश्च अस्यैव व्याहृतय इति च सुघोषः । सतां सुखं हन्ति ये ते सुघा असुराः । भगवन्तमेव वा निराकरणेन । तानोषतीति सुघोषः । उष दाहे ॥

## 461. सुखदः 

 सतां सुखं ददाति । असतां सुखं द्यति । तदर्थं सतां समीचीनानि खानि इन्द्रियाणि ददाति । असतां च द्यति । सु निर्दुष्टं खं सुखं ददाति । 'सुखं खमिति चोच्यते' । ज्ञानानन्दरूपं स्वात्मानमेव ददाति । अधिकमुपरि ( 890 ) ॥

## 462. सुहृत् 

 जीवानां नित्यसुहृत् । सदा सुमनाः । सुखेन सर्वं हरति । दुष्टानां सुखमेव हरति । सुष्ठु हृदयमस्य वासस्थानम् ॥

## 463. मनोहरः 

 साक्षान्मन्मथमन्मथः । ज्ञानरूपत्वान्मनः । सर्वहरणा द्धरः । मनसः जीवस्य स्वमभीष्टमाहरतीति च मनोहरः ॥

## 464. जितक्रोधः 

 जितः क्रोधोऽनेन; जिताश्च क्रोधमानिनः क्रोधवशाश्च दैत्याः । भक्तैर्जितश्च दुष्टेषु क्रोधरूपश्च ॥

## 465. वीरबाहुः 

 वीरौ दुष्टदमनदक्षौ बाहू अस्येति वीरबाहुः । वीरो वायुर्वाहयत्येनम् । वीराः क्षत्रियाः यस्य बाहुभ्यामजायन्त । 'बाहू राजन्यः कृतः' ॥

## 466. विदारणः 

 दुष्टान् दारयति । विना गरुडेन तदभिमन्यमानेन वेदवाङ्मयेन दुर्मतानि दारयति । 'हिरण्यकशिपोर्वक्षोविदारणनखाङ्कुशः' इति च ॥ 62 ॥

## 467. स्वापनः 

 कल्पावसाने जीवान् स्वापयति । प्रत्यहं च निशासु । स्वापाख्यमज्ञानमपनयति । स्वीयानां स्वं वित्तमपनयति । 'यस्यानुग्रहमिच्छामि तस्य वित्तं हराम्यहम्' इति हि स्मरन्ति । भक्तानां स्वं संसारमपनयति । स्वं मुक्तावापयतीति स्वापनः । सुख मापयतीति च स्वापनः । दुष्टानां दुरापोऽपि भक्तानां स्वापो नेता । सुखमापयति, स्वात्मानमेवाऽपयति च ॥

## 468. स्ववशः 

 स्वयमेव स्वस्य वशः नान्यस्य कस्यचित् । स्वः स्वतंत्रः, वश इच्छारूपश्च । स्वरूपभूतं वं शं च ज्ञानं सुखं चास्य ॥

## 469. व्यापी 

 स्वेषां सर्वमभीष्टमापयति । स्वयं सर्वत्र व्याप्नोति । विशिष्टांश्च भक्तान् विना गरुडेन वेदेन वा प्राप्नोतीति व्यापी । विविधमापयति, विलक्षणमापयति, विशिष्टमापयति । वीन् ज्ञानिन आप्नोति ॥

## 470. नैकात्मा 

 अनेकानि कर्माणि कुर्वन्, तदर्थं लीलया स्वरूपभूतान्येवानन्तानि रूपाणि धत्त इति नैकात्मा । नैके किंतु परस्परं भिन्ना जीवा अनेन भवंतीति नैकात्मा । अनन्तानां जीवानामयमात्मा अंतर्यामी स्वामी च । नचैकश्चायमात्मा ॥

## 471. नैककर्मकृत् 

 अनन्तानि कर्माणि करोत्ययम्। अनन्तानां च जीवानां बिम्बत्वादयमेव सर्वकर्माणि करोति । नहि प्रतिबिम्बस्य क्रिया । असुराणां कर्माणि कृन्तति चायम् ॥

## 472. वत्सरः 

 वत्सभूतान् ब्रह्मादीन् रमयति । वत्सरगतत्वात् तन्नामा ॥

## 473. वत्सलः 

 भक्तवत्सलः । वत्सान् लाति वा । वत्स इव भवन् रमयति वसुदेवादीन् । वत्सः सन् वा लाति ॥

## 474. वत्सी 

 ब्रह्मादिभिः जीवजातैः वत्सवान् वत्सी । ब्रह्मा वायुर्वा प्रथमोऽस्य वत्स इति वत्सी । श्रीवत्साङ्कितवत्सवान् वत्सी ॥

## 475. रत्नगर्भः 

 सागरस्य रत्नगर्भतामापादयन् तत्र गतस्तन्नामा । रत्नमिति रतिः । ' रत्नधातमम्' इति श्रुतेः । आनन्दगर्भश्च रत्नगर्भः । जीवरत्नभूता ब्रह्मादयोऽस्य गर्भे । गुणरत्नगर्भो वा ॥

## 476. धनेश्वरः 

 सर्वेषां बाह्यान्तराणां धनानामीश्वरः । धनेशानां चायं वरः ईश्वरः । धारकश्चायम्, ईश्वरान्तररहितत्वान्नेश्वरश्च । ज्ञानधने साधने वा परिपूर्णे सति साधकं भक्तं अश्वः हयग्रीवः सन् रम यति । सर्वेषामाराधनानामीश्वरश्चायम् ॥ 63 ॥

## 477. धर्मगुप् 

 धर्मस्य गोप्ता धर्मगुप् । धर्मदेवतायाश्च गोप्ता । धर्मराजस्य च । धारकाणां देवानां च गोप्ता ॥

## 478. धर्मकृद् 

 स्वयमपि धर्मं करोति, आचरति लोकशिक्षार्थम् । असतां च धर्मं कृन्तति । अयमेव च धर्माधर्मव्यवस्थाकृत् । अयं धर्मः, अयमधर्म इति चांततः भगवद्वचनादेवावसीयते ॥

## 479. धर्मी 

 धर्माधारत्वाद् धर्मी । सर्वशुभधर्माश्रयत्वाद् धर्मी गुणपूर्णः ॥

## 480. सत् 

 भक्तानामभिव्यक्तस्वरूपः । ज्ञानरूपः । निर्दोषः । साद्यत्वात् सत् । पृथिव्यादित्रयगतस्तन्नामा । प्राणगतस्तन्नामा ॥

## 481. असत् 

 अभक्तानामनभिव्यक्तः । वाय्वाकाशगतस्तन्नामा । नास्त्य तोऽन्यत् सत् इति तदेवासत् । अतिशयितज्ञानरूपम् । सर्वात्मना निर्दोषम् । अनासाद्यत्वादसत् ॥

## 482. क्षरम् 

 क्षरेषु ब्रह्मादिषु गतं क्षरम् । भक्तानामभीष्टक्षरणाच्च क्षरम् । क्षपयन् रमते चेति क्षरम् । क्षये स्वनिलये क्षीरोदधौ वा मोक्षे वा रममाणं क्षरम् ॥

## 483. अक्षरम् 

 अक्षरे श्रीतत्वे गतमक्षरम् । अश्नुते व्याप्नोति सर्वमित्य क्षरम् । अक्षेषु रमणादक्षरम् । न क्षरति न नश्यतीत्यक्षरम् । अधिकम भीष्टक्षरणं क्षरम् । अक्षयाद् रतिरूपत्वाच्चाक्षरम् । अकारादिक्षकारान्तेषु एकपञ्चाशद्वर्णेषु रमते वाच्यतयेति चाक्षरम् । अं च क्षं च रं चेत्यक्षरम् । 'सदसत् क्षरमक्षरम्' इति सर्वेषां विरुद्धार्थानां पदानां भगवति समाहारमाह ॥

## 484. अविज्ञाता 

 सुखदुःखादीन् विपरीतं ज्ञाता जीवो विज्ञाता । सन भवतीत्यविज्ञाता । अकारवाच्यश्च सर्वविज्ञाता च । न विद्यते यतोऽधिको विज्ञातेति च । अवतीत्यविः । ज्ञाता च । ज्ञात्वा ज्ञात्वाऽवतीति । न विज्ञाता कोऽप्यस्येति चाविज्ञाता । ये भगवन्तं भक्त्या हृदयगुहायामवन्ति तेऽवयः । तेषामयं भक्तिं जानाति । अविषु उरणेषु नकिञ्चिज्जानत्सु स्थितोऽपि स्वयं सर्वज्ञाता । अविज्ञातरि मूढतमे नरि स्थितोऽयं तदन्तर्यामी स्वयं चाविज्ञातृनामा न किमपि तस्य विशिष्य ज्ञापयतीति । स्वातन्त्र्येऽन्तर्नीतणिच् ॥

## 485. सहस्रांशुः 

 सहस्रांशौ सूर्ये गतस्तन्नामा । सहस्रं अंशवः भिन्नांशा जीवा अस्येति च । स्वयं चानन्ततेजाः सहैव सरन्तोंऽशवो जीवा यस्य । गुणैः सह सरन्तोंऽशवोऽवताररूपाण्यस्य ॥

## 486. विधाता 

 द्वितीयं रूपम् । चतुश्चत्वारिंशमाद्यम् । न केवलं विः पक्षी गरुडः एनं धत्ते । किन्तु वस्तुतः अयमेव तमपि धत्ते । विधातुरन्तर्यामी तन्नामा । विशेषेण धत्ते पोषयति मुक्तानिति च । 'यो नः पिता जनिता यो विधाता' । बहुविधायाः संसृतेस्तारयति ॥

## 487. कृतलक्षणः 

 वक्षसि लक्षणभूता लक्ष्मीरस्येति कृतलक्षणः। वामभागे कौस्तुभलक्षणश्च । सर्वेषामपि लक्षणानि तत्तदसाधारणधर्माः अनेन कृतानि । सर्वगुणपूर्ण इति ज्ञानिभिः कृतलक्षणः । लक्षयन्ति वस्तु स्वरूपमिति लक्षणानि शास्त्राणि चानेनैव कृतानि । ये स्वात्मन्येव कृतलक्षास्तान् मोक्षं नयति चायम् ॥ 64 ॥

## 488. गभस्तिनेमिः 

 सूर्यादितेजसां गभस्तीन् नियमयतीति गभस्ति नेमिः । गभस्तिं सूर्यं च नियमयति । गभस्तिमग्निजायां स्वाहां वा नयति। 'गभस्तिः किरणे सूर्ये ना स्वाहायां तु योषिति' इत्यभिधा नम् । गगने बभस्ति भातीति गभस्तिः सन् जगन्नयति । गं स्वोदरगतम्, तत उदरान्निर्गतं जगदन्ते बभस्ति भक्षयति, भक्षयित्वा चोदरस्यान्तर्नयतीति गभस्तिनेमिः । भस भक्षणदीप्योरिति प्रतनो धातुपाठः । गगने बब्धः भासेते इति गभस्ती सूर्यचन्द्रौ नियमय यति । गगने बप्सति भासन्त इति गभस्तयो नक्षत्राणि नियम यति ॥

## 489. सत्वस्थः 

 सत्वेषु जीवेषु स्थितः । सात्विकं मनो वा सत्वं । सत्वगुणो वा । तत्र स्थितोऽयमभिव्यज्यते ॥

## 490. सिंहः 

 द्वितीयं रूपम् । 200तममाद्यम् । शत्रून् सिंहतीति सिंहः । षिहि हिंसायाम् । सिंहगतस्तन्नामा । हिनस्तीति वा सिंहः । अविद्यासिचं हन्ति । सितं शुद्धं हन्ति गच्छति । भीरूणां सिंह इव सिंहः ॥

## 491. भूतमहेश्वरः 

 भूतानां जीवजातानां मुक्तानां वा महानयमीश्वरः । मुक्तावपि हि ब्रह्माद्या अवान्तरेश्वराः सन्ति । महाभूतश्चायं महेश्वरश्चायमिति च । महद् भूतम्, महेश्वरश्चायम् ॥

## 492. आदिदेवः 

 द्वितीयं रूपम् । 335 तमं प्रथमम् । सर्वेषामादिश्च देवश्चायम् । आदौ चायं देवः । ' नारायणो वा इदमग्र आसीत्' इति ह्यामनन्ति । सर्वादेश्चतुर्मुखस्याप्ययं देवः । आदिजीवः दीव्य त्यनेन । सृष्टेरादौ प्रळयार्णवे दीव्यति क्रीडति ॥

## 493. महादेवः 

 महांश्चायं महनीयश्चायं देवः । महादेवे शिवे च गतस्त न्नामा । महनीय आदेवः । अदेवेषु असुरेषु गतस्तन्नामा । तान्न देवयतीत्यदेवः ॥

## 494. देवेशः 

 देवानामपीष्टे । देवश्च ईशश्च । दश्व इच्छाज्ञानस्वरूप त्वादिवशब्दवाच्यश्चेशश्च । याः लक्ष्म्याः ईशः । तस्याः शं सुखमनेनेति च । दातृत्वाद् दे । वस्य वायोरीश्च ॥

## 495. देवभृद्गुरुः 

 देवभृतां ब्रह्मवायुशिवादीनामप्ययं गुरुः । देवभृच्च गुरुश्च वा । देशिकानां वं ज्ञानं बिभर्ति, गुरौ बृहस्पतौ गत श्चायम् ॥ 65 ॥

## 496. उत्तरः 

 सर्वस्मादुत्तम इत्युत्तरः । सर्वमुत्तत्तारेति च । सर्वेऽपि उत्तरंत्यनेनेति च । उच्चान् तनोति रमयति च ॥

## 497. गोपतिः 

 गवां वेदानां पतिः । ज्ञानानां पतिः । गोः स्वर्गस्य भूमेर्वा पतिः । गां जलं पतति मत्स्यादिरूपेणेति गोपतिः । गवां धेनूनां च पतिः । गोपानां तिरानन्दो येन । अधिकमुपरिष्टात् (597) ॥

## 498. गोप्ता 

 सर्वस्य गोप्ता । स्वयं गुप्ततया स्थित इति गोपयत्यात्मानमिति गोप्ता । अधिकमुपरिष्टात् (598) ॥

## 499. ज्ञानगम्यः 

 ज्ञानेनैव गम्यः । ज्ञानरूपश्च ज्ञानिगम्यश्च । सर्वज्ञेन प्राणेन गम्यश्च । सर्वज्ञे प्राणे च गम्यः । ज्ञश्च अनगम्यश्च वा ॥

## 500. पुरातनः 

 पूर्वेषां ततः पूर्वेषामपि पूर्वं भवतीति पुरातनः । पूर्वमेव सर्वं तनोतीति च पुरातनः । पुरेषु शरीरेषु तत्वनियमनार्थं येऽतन्ति ते पुरातास्तत्वमानिनो देवाः । तेषामप्ययं नियामकः ॥ ॥ इति नाम्नां पञ्चमं शतकम् ॥

## 501. शरीरभूतभृत् 

 शरीरे भूतानि स्थितानि जीवजातानि बिभर्ति । शरीराणि च भूतानि च बिभर्ति । शरीरभूतं जीवं बिभर्ति । शराणां शरीराणामात्मनां वेरणात् शरीरम् । भूतभृच्च । जीवशरीरे भूतः सन् बिभर्ति ॥

## 502. भोक्ता 

 द्वितीयं रूपम् । 143तमं प्रथमम् । सर्वं भुनक्ति च । आनन्दं भुङ्क्ते च । सर्वं जगदप्यन्ते भुङ्क्ते । भोगान् वितरति । संसारभोगात् तारयति च । आदन्ततायां भकारेणोक्ता चेयं परदेवता भगवती ।

## 503. कपीन्द्रः 

 कपीन्द्रे हनूमति स्थितस्तन्नामा । कमानन्दं केवलं पिबन्तीति कपयो मुक्ताः । तेषामयमिन्द्रः स्वामी । 'कपिर्वराहः श्रेष्ठश्च' इति भारतवचनात् कपिः श्रेष्ठः वरः वराह इति चैकोऽर्थः । तेन कपीन्द्र इति श्रेष्ठानामपीन्द्रः । कपिश्चेन्द्रश्च ॥

## 504. भूरिदक्षिणः 

 भूरयः दक्षिणा एतदर्थं यज्ञेषु वितीर्यन्त इति भूरि दक्षिणः । ब्रह्मादिभ्योऽपि भूरितमा दक्षिणा दक्षिणामानिनी रमा एतस्य भार्येति भूरिदक्षिणः । दक्षिणाः दाक्षिण्यशीला दक्षा वा ब्रह्मा दयो भूरयोsस्य तनया इति भूरिदक्षिणः ॥ 66 ॥

## 505. सोमपः 

 सोमलतां पाति । चन्द्रमसं पाति । सोमं मनः पाति । मनोमानिनः शिवादीन् पाति । सोमं पवमानं पाति । उत्कृष्टया मया ज्ञानेन सहितः सोम उच्यते । सोमश्च पालनात् पश्च । यजमाने स्थित्वा सोमं पिबति च । यज्ञपुरुषो भूत्वा अग्नौ हुतं च सोमं पिबति । सारत्वात् सः उत्कृष्टज्ञानत्वादुमः, उश्चमश्च वा, पश्च ॥

## 506. अमृतपः 

 धन्वन्तरिरूपेणामृतं पाति । आनन्दामृतरसं पिबति । अमृतान् मुक्तांश्च पाति । अन्तगत्वादन्तकत्वाद् वा अम्पदवाच्यः, ऋतं पिबन् वा अमृतपः ॥

## 507. सोमः 

 सोमे चन्द्रे स्थितस्तन्नामा । उमया सहिते शिवे वा स्थितस्तन्नामा । सोमे पवमाने स्थितः । उत्कृष्टया मया प्रमया रमया च सहितः सोमः । सश्च, उश्च, मश्च ॥

## 508. पुरुजित् 

 पुरून् जयति । पुरं जयति । पुरे च जयति सर्वोकृष्टो वर्तते ॥

## 509. पुरुसत्तमः 

 पुरुश्चायं निर्दुष्टतमश्चायमिति पुरुसत्तमः । सत्तम इति ज्ञानितमो वा । पुरूणामप्ययं सत्तमः । पुरुष चायं सत्तमः । पुरेषु चायम् । पुरु सरतामयं श्रेष्ठः ॥

## 510. विनयः 

 मूर्तिमानिव विनयः । विविधं जगन्नयति । विना गरुडेन चायं नीयते । वस्तुतः विं गरुडमप्ययमेव नयति । वीन् ज्ञानिनोऽपि नयति । ज्ञानिषु विशिष्टानपि नयति । विशिष्टं नयति । विलक्षणं नयति । विचित्रं नयति ॥

## 511. जयः 

 जयति सर्वोत्तमो भवति । जयति शत्रूनभिभवति । जातानिजातानि याति । जनयति च यमयति च ॥

## 512. सत्यसन्धः 

 सत्याऽस्य संधा प्रतिज्ञेति सत्यसन्धः । सत्यवचनैः सह सन्धत्ते । सत्यश्चायं संधानकृच्च लोकानाम् ॥

## 513. दाशार्हः 

 दशार्हकुले जाता दाशार्हा यादवाः । तेषु गतोऽयं तन्नामा । स्वयं च दशार्हाणां कुले जातः । भक्तिर्ज्ञानं वैराग्यं प्रज्ञा मेधा धृतिः स्थितिः योगः प्राणः बलमिति दशगुणार्हो दशार्हो वायुः । तस्यायं स्वामी दाशार्हः । दाशैः दातृभिरर्ह्यते पूज्यते । स्वयं दाशकन्यायां जातत्वाद् दाशः अर्हश्च । दाशाय सर्वस्वदानाय चार्हः । दातृभिराशयाऽर्ह्यते । दातृणामाशा अर्हयति मानयति । आ समन्तात् शं सुखमर्हति इत्याशार्हः । दश्चाऽशार्हश्च । मोक्षदातृत्वाद् दश्च आनन्दमयत्वादाशश्च । अर्हणीयत्वादर्हः । अरिहन्तृत्वादप्यय मर्हः । ददाति आशामथ, द्यति चासतामा समन्तात् शमानन्दम् ॥

## 514. सात्वताम्पतिः 

 सात्वन्तः सात्वतकुले जाता यादवाः । सत्वगुणवन्तो वा । तेषामयं पतिः । सात्वाः सात्विकाः । तेषु ततः, अम्पदवाच्यः सर्वान्तकत्वात्, पातृत्वात् पतिश्च सर्वेषाम् ॥ 67 ॥

## 515. जीवः 

 प्राणधारकत्वाज्जीवः । जयति जीवतीति वा जिः । तस्येच्छां वर्तयति । जयवन्तो वा जिनः । जननवन्तो वा । तेषामीं सम्पदं वर्तयति वर्धयति वा । जयशाली लक्ष्मीवरो वा ।

## 516. विनयितासाक्षी 

 विनयितायाः साक्षादीक्षिता । विनयिषु ततः आ साक्षी च वा । सारत्वात् सः । अक्षवानक्षी । स्वयं च मूर्त्तिमतीव विनयिता। विनयी च सर्वत्र ततश्च अश्च सश्च अक्षयत्वादक्षीणत्वादक्षी चायम् ॥

## 517. मुकुन्दः 

 मुकुं मुक्तिं ददातीति मुकुन्दः । मुक्तानां कुं कुत्सितं संसारं द्यति । मुह्यतां मुग्धानां कुत्सितं दुःखं ददाति । मुखे कुन्दमिव मन्दहसितमस्य । कुं कुन्दसदृशं दं दरहसितं वा । केषाञ्चन मुं मुक्तिं ददाति । केषाञ्चन कुं संसारं ददाति । संसारे मुदं च कुं च दुःखं च ददाति ॥

## 518. अमितविक्रमः 

 अमिता विशिष्टाश्चास्य त्रयः क्रमाः । विक्रमाः पराभि भवनशक्तयो वा । अं चायमितविक्रमश्च । अमितश्च विक्रमश्च । विशिष्टं क्रं कर्म, विशिष्टा मा ज्ञानं चास्येति विक्रमः । अं इति इतः ज्ञातश्च । अः इति मितो ज्ञातश्च । अधिकमुपरि (645 ) ॥

## 519. अम्भोनिधिः 

 अम्भोनिधौ गतस्तन्नामा । अम्भोधिगतानामम्बरगतानां सन् गर्भं जनयति । चाम्भसां निधिराश्रयः । अम्भसां निधिराश्रयः आपः पुरुषवचसो भवन्ति । अं ब्रह्मात्र भासते इत्यम्भांसि ब्रह्मादयः जीवाः, विशिष्य वायुर्वा । तस्य निधिराश्रयः । अं बिभर्तीत्यम्भा जगदम्बा रमा । तस्या उच्चः निधिराश्रयः सम्पद् वा । जगदन्ते भातीत्यम्भश्च सर्वेषां निधिश्चायम् ॥

## 520. अनन्तात्मा 

 अनन्ता अस्याऽत्मान अवताराः । अनन्तश्चायमात्मा च । अनंतस्य चायमात्मा । अनन्ता आत्मानश्चास्य प्रतिरूपाः । अनं प्राणं तनोति चायमात्मा । अनस्याप्यन्त आत्मा च ॥

## 521. महोदधिशयः 

 महोदधौ कारणार्णवे क्षीरार्णवे वा शेते । महान्त उदाः जीवसंघाः यत्र निधीयन्ते स महोदधिः साधनशरीरम् । जीवकलामानिनौ ब्रह्मवायू वा महोदधी । तत्रायं शेते । तयोः शयौ ज्ञानानन्दावनेनेति च । महोदधिश्च पुरिशयश्च ॥

## 522. अन्तकः 

 अन्तकृत्त्वादन्तकः । सर्वोत्तमत्वेनान्ते कीयते गीयते इत्यन्तकः । हृदयान्ते स्थितः आनन्दरूपश्वायमिति च अन्तकः । अन्तेऽवशिष्यमाणं यत् कं जलं तत्रायमित्यन्तकः । संसारस्यान्ते मौक्तं सुखं चानेनेत्यन्तकः ॥ 68 ॥

## 523. अजः 

 तृतीयमिदं रूपम् । 204तमं द्वितीयम् । 95 तमं प्रथमम् । आत् स्वात्मत एव स्वयं जायते । ' आनन्दत्वाद इत्युक्तः' इति वचनादानन्दी सन्नेव जायते । आनन्दित्वादेव जनयति विश्वम् । आनन्दमयो जनकः । न विद्यतेऽतोऽन्यो जनयिता । अत एव चायमधिको जनकः । अजान्तर्गतस्तन्नामा ॥

## 524. महार्हः 

 महस्य उत्सवस्य अर्हः । पूजाया वा अर्हः । अर्हेषु वा महान् । महेषु मखेष्वयमेवार्ह्यते ॥

## 525. स्वाभाव्यः 

 स्वभावस्यायं नियन्ता । स्वयं तु केनाप्यभाव्यः । स्वैः तु आ भावनीयश्च हृदि । सु आभाव्यश्च । स्वयमेवाभान्तीति स्वाभाः स्वप्रकाशाः जीवा अनेनाव्याः । स्वाभैर्ज्ञानिभिः हृदि भक्त्या रक्षणी यश्च । स्वतन्त्रत्वात् स्वः । आ समन्ताद् भानादाभः । हृद्यन्तर्भानाद् वा । पितृलोकादिषु ईषद् भानाद् वा । अव्ययत्वादव्यश्च ॥

## 526. जितामित्रः 

 अमित्रा बाह्यान्तरा अस्माभिर्जिता भवन्त्यनेनैव । जितानि आ समन्तान्मित्राणि चानेन । जिताश्च देवशत्रवोऽनेन । जितेन्द्रियाणां मित्रं जितामित्रः । नामधेयत्वात् पूर्वपदवृद्धिः । 'मित्रे चर्षौ' इति हि स्मरन्ति । 'मित्रे च नामनि' इति युक्तं वचः ॥

## 527. प्रमोदनः 

 प्रमोदते प्रमोदयति च । प्रमया उदं जीवं नयति । प्रमां ज्ञानमुदं कर्म च नयति ॥

## 528. आनन्दः 

 आनन्दयति आनन्दति च । आनं प्राणं ददाति । द्यति च दुष्टानाम् । आनं चेष्टां च ददाति द्यति च ॥

## 529. नन्दनः 

 नन्दयति । नन्दं नयति च । आनन्दं नयति च । लीलया वसुदेवादीनां नन्दनो बभूव ॥

## 530. नन्दः 

 नन्दति नन्दः समृद्धः । आनन्दरूपश्च । नन्दे गतश्चायम् ॥

## 531. सत्यधर्मा 

 सत्या अस्य धर्माः ज्ञानानन्दादयः । सत्या भक्तानां धर्मा भवन्त्यनेन । सत्यं जगद् धारयति ॥

## 532. त्रिविक्रमः 

 त्रिषु लोकेषु कालेषु, जीवेषु, वेदेषु च क्रमत इति त्रिविक्रमः ॥ 69 ॥

## 533. महर्षिः 

 महं उत्सवं पूजां वा ऋषति जानाति । महांश्चायमृषिः महाज्ञानी । महर्षिगतश्चायं तेषां महर्षित्वप्रदः । मं मतिं हतिं चर्षति जानाति ॥

## 534. कपिलाचार्यः 

 कं पिबन् जगद् विलापयन् ज्ञानदश्चायमाचार्य इति कपिलाचार्यः । कपिरूपं लातीति कपिलो वायुस्तस्यायमाचार्यः । सोऽपि जगतामाचार्योऽनेन । कं पिबन्ति कपयो मुक्ताः तान् लात्य यमाचार्यः । कपिलावतारः सन् साङ्ख्याचार्यः । कपीन् लातीति कपिलो रामः सन् हनुमन्तं आकाशे चारयति । कपींश्च युद्धरङ्गे लङ्कायामा समन्ताच्चारयति । कं पिबन् कपिश्चायं लः लक्ष्मीपतिश्चायं सर्वा चार्यगतश्चेति कपिलाचार्यः ॥

## 535. कृतज्ञः 

 द्वितीयं रूपम् । 82तमं प्रथमम् । कृतं जानन् कृतज्ञः । ज्ञानिभिर्मनसि कृतो ध्यातः ज्ञश्च । कृतेन कर्मणा ज्ञानं जनयतीति कृतज्ञः । 'कर्मणा ज्ञानमातनोति' इति हि श्रुतिः । कृतं कर्म ज्ञानेन ज्ञपयतीति कृतज्ञः ॥

## 536. मेदिनीपतिः 

 मेदिन्याः पतिः । स्वयमप्यवतीर्य मेदिनीं मेदिन्यां वा पतति गच्छति । मेदिनीपानां तिरानन्दोऽनेन । मेदिनीगतत्वान्मेदिनी च पतिश्च ।

## 537. त्रिपदः 

 त्रीणि पदानि अनन्तासनवैकुण्ठनारायणपुराण्यस्य । अकारो कारमकारा वा । तिस्रो व्याहृतयो वा नारायणाष्टाक्षरगतानि वा त्रीणि पदानि । त्रिपदा गायत्र्या चायमेव प्रतिपाद्यः । त्रयो वेद वा पदान्यवगतिस्थानान्यस्य । त्रिभिर्वेदैः त्रिभिः सात्विकराजसतामसैः त्रिधा पद्यते । त्रिषु लोकेषु पद्यते । त्रिविक्रमत्वाच्चायं त्रिपदः ॥

## 538. त्रिदशाध्यक्षः 

 तिस्रः दशाः जाग्रदाद्याः । तासामयमध्यक्षः । त्रिदशानां देवानां चाध्यक्षः । सृष्टिस्थितिसंहारा वा तिस्रो दशाः । त्रयाणां सत्वादीनां ज्ञानभक्तिवैराग्याणां च, वायोर्दशानां भक्त्यादि गुणनामध्यक्षः । अर्थमूलानां त्रयोदशानर्थानामप्ययमेवाध्यक्षः । ' स्तेयं हिंसाऽनृतं डम्भः कामः क्रोधः स्मयो मदः । भेदो वैरमविश्वासः संस्पर्धा व्यसनानि च । एते त्रयोदशानर्था ह्यर्थमूला मता नृणाम्' इति हि भागवते ॥

## 539. महाशृङ्गः 

 महत् वेदादिकं शृङ्गमस्य । मत्स्यादिरूपेषु च महत् शृङ्गमस्य । अनेन पर्वतानां महान्ति शृङ्गाणि भवन्ति । महच्च शृङ्गं प्रभुत्वमस्य । महानामा समन्तात् शृङ्गं प्राधान्यमनेन ॥

## 540. कृतान्तकृत् 

 वेदसिद्धान्तकृत् । कृतस्यान्तं करोति । कृतान्तमपि करोति । कृतान्तमपि कृन्तति । कृतस्य कर्मणो ज्ञानेनान्तकृत् । कृतस्य निर्णयकृच्च । ज्ञानिभिर्मनसि कृतः सन् तेषां संसारस्यान्त कृत् ॥ 70 ॥

## 541. महावराहः 

 महावराहो वरेष्वपि महान् । धृतमहावराहरूपः । महांतोये वरा ब्रह्माद्यास्तैरहेयत्वान्महावराहः । महनीया महान्तोऽप्यवरा यस्मात् स महावरः, अहेयश्च । महनीयः अवः रक्षकः, राहयतिदुःखमिति राहश्च । महद् वं ज्ञानं बलं चास्य । रान्तीति रान् ज्ञानिनः न जहाति च ॥

## 542. गोविन्दः 

 द्वितीयं रूपम् । 187तमं प्रथमम् । गोभिर्विन्दन्त्येनमिति गोविन्दः । गां भूमिं विन्दति अवताररूपैः । स्वयं तद्गतः । गां स्वर्गंविन्दन्ति पुण्यकृतश्चानेन । गवि चक्षुषि विन्दन्त्येनम् । गाव इति लोमानि । नरसिंहादिरूपेण लोमानि विन्दतीति च गोविन्दः ॥

## 543. सुषेणः 

 शोभना शत्रुदमनदक्षाऽस्य सेना भवति । षः चेष्टा, इः इच्छा, । णः बलानन्दौ च शोभना अस्य ॥

## 544. कनकाङ्गदी 

 कनकाङ्गदादिनानाभरणभूषितः । कनकाङ्गः सन् दीव्य तीति च । कनन्ति सुखमयानि चास्याङ्गानि । कं सुखम्, नकं दुःखं च अङ्गभूतानां जीवानाम्, अङ्गेन शरीरेण द्वारभूतेन ददाति ॥

## 545. गुह्यः 

 गुह्यः छन्दस्सु । तानि हि छादयन्त्येनम् । हृदयगुहायां गतः । गुहं याति च । गुणगृह्योsपि भवति ॥

## 546. गभीरः 

 ज्ञानानन्दादिभिरगाधतया गभीरः । ये गतभियस्तानीर यति । गतभियां रतिदश्च । गं ज्ञानं भमानन्दं च ईरयति । गभी ज्ञानानन्दी ईरः येन । गभिनो मुक्तान् ईरयति । ये भियं रहयन्ति तेषु गतः ॥

## 547. गहनः 

 द्वितीयं रूपम् । 383तमं प्रथमम् । दुर्ज्ञेयत्वाद् गहनः । गं गणपतिं हं हरं च नयति । शत्रुगणहननाद् गहा वीराः । तानयं नयति ॥

## 548. गुप्तः 

 ज्ञानिभिर्गुप्तः । छन्दोभिश्च । सर्वभूतेषु गूढतया स्थितः । गवि उप्तः । गुहायां सुप्तः । गुणैः कॢप्तः ॥

## 549. चक्रगदाधरः 

 यस्य कराळोळं चक्रं दुर्गारूपं, यस्य गदा पवमानः स चक्रगदाधरः । चक्रगदे तदभिमानिनौ दुर्गापवमानावधरयति । चङ्क्रमणाच्चक्रम् । सर्ववेदान् गदन् गदः । सर्वमधरयन्नधरः । आधरन्नाधरो वा । ऋचां चक्रं मण्डलम्, निगदश्च यस्याधरे स चक्रगदाधरः । वेदान् मुखतः समुद्गिरन्नित्यर्थः । दैत्यचक्रं गदया गदन् वा अधरयति । साधुचक्रं सतीं वाचं गदन् आधरति ॥ 71 ॥

## 550. वेधाः 

 सर्वं विधत्त इति वेधाः । वेधसि गतस्तन्नामा । वेदानां धारकश्चायम् ॥

## 551. स्वाङ्गः 

 स्वरूपभूतान्यङ्गान्यस्य । स्वयमेव स्वस्याङ्गमङ्गी च । स्वां रमां गच्छति । स्वानि स्वीयानि ब्रह्मादीन्यङ्गान्यस्येति । सुवानि सुखज्ञानमयान्यङ्गान्यस्य । स्वतन्त्रत्वात् स्वः । अन्तकत्वादम् । सर्वगत्वात् सर्वज्ञत्वाच्च गः ॥

## 552. अजितः 

 न केनापि जितः । अजभक्ता अजिनः । तेषु ततः । अजमानिका जीवा अप्यजिनः । तानयं तानयति विस्तारयति । महत्तत्वमप्यजमानिकमित्यजि । तत्रायं गतः ॥

## 553. कृष्णः 

 द्वितीयं रूपम् । सप्तपञ्चाशं प्रथमम् । कृषौ भूमामवतीर्णः ण आनन्ददरूपः कृष्णः। तमः प्रति कर्षणाच्च कृष्णः । आकर्षणशक्तिदो भवन् भूमौ गत इति कृष्णः । चक्षुषैव कौरवसेनाया आयुः कर्षणाच कृष्णः । सर्वोत्कृष्टत्वाच्च कृष्णः । कृषेभूमेर्णो बलं येन । कृषिकर्मणा प्रजानामानन्दो येन ॥

## 554. दृढः 

 दृढोऽप्रकम्प्यः । दृशां गूढः । दृशि गूढः ॥

## 555. सङ्कर्षणः 

 सङ्कर्षति संहरतीति सङ्कर्षणः । सम्पूर्णगुणश्च दोषकर्षणात् कर्षणश्च । सर्वकर्ता सर्वचेष्टकः पूर्णानन्दः पूर्णबलश्च ॥

## 556. अच्युतः 

 तृतीयमिदमच्युताख्यं रूपम् । 319तमं द्वितीयम् । शत तमं प्रथमम् । सर्वैर्गुणैः क्रियाभिश्च सदाऽप्रच्युतः । स्वधर्मतो ये न च्यवन्ते तेऽच्यवः । तेषु ततः । अधिकं च्योततीत्यच्युतः । अज्भिर्वाच्यतया युत इत्यज्युत एवाच्युतः । तृतीयोऽतिशये ॥

## 557. वरुणः 

 वरुणान्तर्गतस्तन्नामा । आवृणोति तमसा अज्ञानतो वेति वरुणः । वरः णः आनन्दोऽस्येति वरुणः । वरान् उपरि नयतीति वरुणः । भक्तान् वृणोतीति च वरुणः । व्रियते च भक्तैः ॥

## 558. वारुणः 

 वरुणेन स्तुतत्वाद् वारुणः । दुष्टानां वारयत्यानन्दमिति च । शत्रूणां वारणाच्च वारुणः । वः ज्ञानरूपः । वर्णतोऽरुणश्च । वा विकल्पेनारुणः । क्वचिन्नीलश्च । श्वेतश्च । असुराणां वा ज्ञानं रुद्धि । सतां वं ज्ञानं न रुणद्धि ।

## 559. वृक्षः 

 संसारव्रश्चनाद् वृक्षः । वृतसुखचेष्टत्वाच्च वृक्षः । ये तं वृणते तेषामक्षयः क्षयो निवास । क्षि निवासे । वृक्षगतश्च वृक्षनामा । वृतरक्षो वा वृक्षः ।

## 560. पुष्कराक्षः 

 द्वितीयं रूपम् । चत्वारिंशमाद्यम् । भक्तानां पुष्टिकरः । न क्षपयति च तान् । अभक्तानामज्ञानपुष्टिकरः । न क्षमते च तान् ॥

## 561. महामनाः 

 उदारमनाः । महाज्ञानी वा । मनांसि अन्तःकरणानि जीवा वा अनेन महान्ति भवन्ति ॥ 72 ॥

## 562. भगवान् 

 ऐश्वर्यादयः षड्गुणा अस्य सन्तीति भगवान् । अथच भाग्यवान् । 'ज्ञानशक्तिबलैश्वर्यवीर्यतेजांस्यशेषतः । भग वच्छब्दवाच्यानि' । ज्ञानानन्दौ दीप्तिज्ञानौ वा भगौ । तद्वान् । स्त्रीणां भगेषु रतिकरः सन्नहित इति भगवान् । भगं माहात्म्यम् । तद्वान् भगवान् । भगो धर्मः । भगवान् धर्मप्रवर्तकः । भगो मोक्षः । दातृत्वेन तद्वान् भगवान् । भगो रविः । तत्र सन्निहितो भगवान् ॥

## 563. भगहा 

 स्वयं भगं हन्ति गच्छति । भक्तानां भगं भाग्यं गमयति । दुष्टानां च भगं हिनस्ति । स्त्रीणां भगं हन्ति सन्तानाय । दुष्टान् भगेनैव हन्ति नाशयति । पूर्ववदन्येऽप्यर्था ऊह्याः ॥

## 564. आनन्दी 

 स्वयमानन्दी । सर्वसमृद्धश्च । अन्येषामानन्दानामप्ययं स्वामी । तेन स एव आनन्दी । धनस्वामी हि धनी भवति । न धनवान् ॥

## 565. वनमाली 

 आजानुलम्बां वनमालां धरति । भजनीयानां सतां भजतां वा भक्तानां मालाऽस्यास्तीति वनमाली । वननीयश्च पङ्कजमाली चायम् । वनस्य मा शोभा । वनमायामयं लीनो भाति । वनमाला वनपङ्क्तिश्चास्य भवति । अयं तत्र गतो भवति ॥

## 566. हलायुधः 

 हलायुधान्तर्यामी तन्नामा । हलमप्यस्यैव सर्वायुधस्याऽयुध मिति हलायुधः । हलगत आयुधगतश्च । हलतीति हलः । आयुध्यत इत्यायुधः । हला इत्याहूयाऽहूय युध्यते । हरेण सह युध्यत इति हरायुध एव हलायुधः ॥

## 567. आदित्यः 

 द्वितीयं रूपम् । नवत्रिंशं प्रथमम् । आदत्त इत्यादिः । आ अत्तीत्यादिः । ज्ञानानन्दरूपत्वात् त्यः । ततो यातीति च । तिमानन्दं भक्तानां यापयति च ॥

## 568. ज्योतिरादित्यः 

 सर्वेषां ज्योतिषामयमादौ भवः । ज्योतिषां ज्योतिः । अदित्यां जातः सन्नपि न शुक्रशोणितमयदेहः । किंतु ज्योतिर्मयः । ज्योतिषामादिः, ततयः ततज्ञानश्च । ज्योतिषामादिषु सूर्यादिषु गतः ॥

## 569. सहिष्णुः 

 द्वितीयं रूपम् । 144तममाद्यम् । सहनवान् सही । चेष्टाबलात्मकत्वात् ष्णुः । स हि विष्णुरिति सहिष्णुः । सकलहित करिष्णुः । सतां हिताय भूमौ भविष्णुः ॥

## 570. गतिसत्तमः 

 गम्येषु निर्दुष्टतम गम्यः । सर्वेषां गतिश्च सत्तमश्चेति वा । ज्ञानानन्दरूपत्वाद् गतिः । सति मुख्यप्राणे तत इति मेयः सत्तमः ॥ 73 ॥

## 571. सुधन्वा 

 शोभनं शार्ङ्गं धनुरस्य । धन्वा मरुरपि येन शोभनो भवति यदनुग्रहेण सस्यमयः स सुधन्वा ॥

## 572. खण्डपरशुः 

 शत्रुखण्डनात् खण्डोऽस्य परशुः । खण्डनात् खण्डश्च परसुखत्वात् परशुश्च । अखण्डपरशुर्वा ॥

## 573. दारुणः 

 दुष्टानां दारुणः । दारूण्यपि नयति । दाता चारुणवर्णः । दानवानयं रुणद्धि । वर्णव्यत्ययेन दैत्यान् दारयतीति च दारुणः ॥

## 574. द्रविणप्रदः 

 द्रविणं काञ्चनं धनं वा । प्रददाति केषाञ्चित्, प्रद्यति केषाञ्चित् । अथच द्रविणं पराक्रमो बलं वा । तदपि यथायोग्यं ददाति द्यति च ॥

## 575. दिवस्पृक् 

 दिवं स्पृशन् दिवस्पृक् । दिवमिति क्लीबं स्वर्गवाचि गगनवाचि च । 'द्यौः स्त्री स्वर्गे च गगने दिवं क्लीबं तयोः स्मृतम्' इत्यभिदधति । कालनियामकतया दिवसस्पृक् । दिविस्पृगिति केषाञ्चित् पाठः ॥

## 576. सर्वदृग्व्यासः 

 सर्वेषां दृशः ज्ञानानि चक्षूंषि वा व्यस्यति विभजति तत्तद्योग्यतयेति सर्वदृग्व्यासः । सर्वाभिर्दृग्भिः ज्ञानैः पूर्णतया विशिष्ट आसेति सर्वदृग्व्यासः । सर्वमपि साक्षात् पश्यन् सर्वदृक् । व्यस्यति तत्तद्योग्यतया कर्माणि ज्ञानानि च ॥

## 577. वाचस्पतिः 

 द्वितीयं रूपम् । 217तमं प्रथमम् । सर्वस्या अपि वाचः पतिरयम् । सर्वविद्यावेद्यत्वात् । सर्वा वाचः पाति च ॥

## 578. अयोनिजः 

 न योनौ जायते । अयोनावपि जायते । नास्य योनिः कारणं किञ्चित् । अथापि स्वेच्छया जायते । अयोऽपि निजं प्रतीकमस्य । अकारवाच्यः स्वेच्छया योनिजोऽपि भवति ॥ 74 ।

## 579. त्रिसामा 

 त्रिष्वपि वेदेषु समं स्तूयत इति त्रिसामा । त्रिभिर्वेदैः सामयन्ति सान्त्वयन्त्येनम् । त्रिभिर्यज्ञदानतपोभिः, यज्ञाध्ययनदानैर्वा धर्मस्कन्धैः सान्त्वयन्त्येनम् ॥

## 580. सामगः 

 सामभिर्गीयत इति सामगः । वाच्यत्वेन सामानि गच्छति । सामगायनेषु गतः स्वयं साम गायति । आदौ ब्रह्मणे साम गमयति ॥

## 581. साम 

 सर्वरूपेषु समान इति सामः । सारभूता सा रमा । तया सहितोऽयममितः साम । सामगतश्च सामनामा ॥

## 582. निर्वाणम् 

 भौतिकदेहरहितं निर्बाणम् । देहमूलदुःखबन्धनरहितं च ॥

## 583. भेषजम् 

 भेषजगतः तन्नामा । भवरोगस्य भेषजं च । भानि नक्षत्राणि इष्यतीति भेषः तारापतिश्चन्द्रः । इष इच्छायाम् । तत्रायमभि व्यज्यते ॥

## 584. भिषक् 

 भिषग्गतः भिषङ्नामा । अविद्यारुजः भिषक्तमश्चायम् ॥

## 585. सन्न्यासकृत् 

 सन्यासं केषाञ्चित् सफलं करोति, केषाञ्चित् कृन्तति । स्वयं च सनत्कुमारादिरूपेषु सन्यासधर्ममाचरन् दर्शयति ।

## 586. शमः 

 शमगतः शमनामा । शमयति दोषानिति शमः । आनन्द रूपत्वाच्छमः । आनन्दज्ञानरूपत्वाद् वा । ज्ञानिनां शर्म निर्माति असतां नाशयति च । 'मानं ज्ञानं लयश्चैव' इति स्मरणात् ॥

## 587. शान्तः 

 आनन्दस्य परा काष्ठा । असङ्गतया च शान्तः ॥

## 588. निष्ठा 

 सर्वेषां च परा निष्ठा । चरमा स्थितिः । प्रळये च यदुदरे सर्वं निलीय तिष्ठति ॥

## 589. शान्तिः 

 शमित्यानन्दः । इकारो ज्ञानवचनः । तेन शान्तिरिति ज्ञानानन्दयोः परा काष्ठा । संसारविरतिहेतुत्वाच्च शान्तिः ॥

## 590. परायणम् 

 परं तदयनम् । परेषामप्ययनम् । परं चेदं शुभावहं प्रति नयति च । परं आयं च प्रणयति । परायणो वा । त्रिलिङ्गो ह्ययन शब्दः ॥ 75 ॥

## 591. शुभाङ्गः 

 शुभाः ब्रह्मादयः । परिवारतया सृष्ट्यादिकर्मण्यङ्गान्यस्य । शुभकराण्यङ्गान्यस्य । अधिकमुपरि ( 786 ) ॥

## 592. शान्तिदः 

 शान्तिं मोक्षं ददत् शान्तिदः । भगवन्निष्ठां वा ददत् ॥

## 593. स्रष्टा 

 सर्वस्य जगतः स्रष्टा । स्वयमेव स्वेच्छया स्वस्रष्टा । अधिकमुपरि (990) ।

## 594. कुमुदः 

 कुं भूमिं मोदयन्, कौ मोदमानो वा कुमुदः । भूमेः मुदं ददद् वा । अधिकमुपरि (811) ॥

## 595. कुवलेशयः 

 कौ वलत इति कुवलं जलं तत्र शेते नारायणः । कौ वलते सर्पतीति कुवलः पादोदरः । शेष इत्येतत् । तत्र शेते अनन्त शयनः । कुवलानि जीवजातानि तेषां हृदयकुहरे शेते । कुवला भूचारिणो मनुष्याः । तेषामीशा ब्रह्मादयः । तानपि यमयत्ययम् ॥

## 596. गोहितः 

 गोः भूमेः स्वर्गस्य च हितः । गवां धेनूनां हितः । गोषु वेदेषु ज्ञानेषु च निहितः ॥

## 597. गोपतिः 

 द्वितीयं रूपम् । 497तमं प्रथमम् । गस्य गणपतेः ओः शम्भोश्च पतिः । गोपकुलं तनोति विस्तारयति । गौर्भारती । तां पातीति गोपो वायुस्तं विस्तारयति । तस्य तिरानन्दोऽनेनेति वा । गोपा वेदपालका ज्ञानिनः । तेषु ततिरस्य, तेषां तिरानन्दश्चानेन ॥

## 598. गोप्ता 

 इदमपि द्वितीयम् । 498तमं प्रथमम् । गवां गोप्ता । वेदानां गोप्ता । स्वर्गादेर्गोप्ता । सर्वगः । वप्ता च ज्ञानबीजस्य । आदन्तायां सर्वगता सतां मनसि गुप्ता चोप्ता चेयं परदेवता ॥

## 599. वृषभाक्षः 

 वृषभे धर्मे अक्ष्यस्येति । वृषेण धर्मेण भान्ति ये ते वृषभा धर्मनिष्ठाः । तेषु व्याप्नोति । तान् वा न क्षपयति । वृषो भासमाना क्षश्च । वृषे भातीति वृषभ शिवः । तमक्ष्णोति ॥

## 600. वृषप्रियः 

 धर्मप्रियत्वात् वृषप्रियः । अभीष्टवर्षणाद् वृषश्च । भक्त प्रियश्च । वृतषड्गुणश्च प्रिययज्ञश्च ॥ 76 ॥ ॥ इति नाम्नां षष्ठं शतकम् ॥

## 601. अनिवर्त्ती 

 जगद्व्यापारात् कदाऽपि न निवर्तते । अनिनः जीवान् वर्तयति । अनः प्राणस्तद्वान्, सर्वं प्रवर्तयति च ॥

## 602. निवृत्तात्मा 

 द्वितीयं रूपम् । 230 तमं प्रथमम् । अथापि निर्लिप्त तया सदाऽपि निवृत्तश्चायमात्मा । येन च जीवात्मानः निवृत्तिकर्म निरताः । निवृत्तानामात्मा स्वामी चायम् । नीचं वृत्तं वर्तनं ये ते निवृत्ताः । तानत्ति नाशयतीति निवृत्तात्मा । नितान्तं वृत्तं येषां ते साधवो निवृत्ताः । तानादत्त इति निवृत्तात्मा ॥

## 603. सङ्क्षेप्ता 

 अवताररूपाणां मूलरूपे सप्ता । प्रळये जगतां च सङ्क्षेप्ता । सं च क्षेप्ता च ॥

## 604. क्षेमकृच्छिवः 

 क्षेमकृतां शिवः मङ्गलस्वरूपः । केषाञ्चित् क्षेमं कृन्तन्, केषाञ्चित् योगक्षेमं वहन् शिवो भवति । क्षेमकृच्चायं शिवश्च ॥

## 605. श्रीवत्सवक्षाः 

 श्रीवत्साङ्कं वक्षोऽस्येति श्रीवत्सवक्षाः । श्रीः वत्सो ब्रह्मा च कौस्तुभरूपेण वक्षसि यस्य । श्रियो वत्सो वा यस्य वक्षसि ॥

## 606. श्रीवासः 

 श्रीः वसत्यत्रेति श्रीवासः । श्रियां वेदानां वा वासः । सर्वसम्पदां निवासः। 'चक्षुः श्रोत्रं मनो वाक् प्राणः' इत्युक्तासु श्रीषु वसत्ययम् ॥

## 607. श्रीपतिः 

 श्रियः पतिरयमिति श्रीपतिः । वेदपतिर्लक्ष्मीपतिः ॥

## 608. श्रीमतांवरः 

 श्रीमतां कान्तिजुषां वेदज्ञानां वा ब्रह्मादीनां वरोऽय मिति श्रीमतांवरः । श्रियो मतं सम्मतं प्रियमित्येतत्, अम्बरं पीताम्बरं यस्य ॥ 77 ॥

## 609. श्रीदः 

 श्रियं सम्पदं ज्ञानं वेदान् वा ददातीति श्रीदः । असतां श्रियं द्यन्नपि श्रीदः । श्रिये सर्वदा सर्वदः ॥

## 610. श्रीशः 

 श्रियोऽपीष्टे । श्रियामपीशः । श्रियः शमनेन भवति ॥

## 611. श्रीनिवासः 

 द्वितीयं रूपम् । 183तममाद्यम् । श्रियो नित्यवास इति श्रीनिवासः । श्रियं सम्पदादिरूपां निवासयति च जीवेषु यथार्हम् ॥

## 612. श्रीनिधिः 

 श्रियो निधिः । सम्पदादिमयी श्रीरनेन निधीयते च । भक्तानां श्रीश्चायं निधिश्चायम् ॥

## 613. श्रीविभावनः 

 श्रियं यथार्हं विविधजीवेषु विविधं भावयति । श्रिया विशिष्टतया विलक्षणतया विविधं च भाव्यते । श्रियो विशिष्टं भं ज्ञानमानन्दम्, विभां विशिष्टां कान्तिं वा सदाऽवति । लोकस्य श्रियं विभां चावति । श्रिये विभायै लोकैर्वन्यते ॥

## 614. श्रीधरः 

 श्रियं धरन् श्रीधरः । ये च वेदादिरूपां श्रियं दधति तान् रमयन्नयं श्रीधरः । श्री धरश्वायम् ॥

## 615. श्रीकरः 

 सतां श्रियं कुर्वन् श्रीकरः । श्रीः करेऽस्येति च श्रीकरः ॥

## 616. श्रेयः 

 सर्वलोकहितत्वाच्छ्रेयः । वेदमार्गं श्रावयन्तीति श्राः । तैरीयते सारतयेति श्रेयः । श्रे शरे तदग्रे अय इव शत्रुभीषणं ब्रह्म । अि सन्निहितं च ॥

## 617. श्रीमान् 

 चतुर्थं रूपम् । 221तमं तृतीयम् । 178तमं द्वितीयम् । द्वाविंशं प्रथमम् । श्रीरस्यास्ति । श्रियश्च सर्वा अस्य सन्ति । तेन श्रीमान् । श्रियः स्वरूपेन्द्रियाण्यस्य सन्ति । श्रियं मानयति । अङ्कस्थया श्रिया वक्षःस्थया मया चानिति । श्रिया रुग्मिण्या मया सत्यभामया च । श्रीमाभ्यां लक्ष्मीधराभ्यामाश्लिष्टः क्रीडति । जीवानां शं रं मां च नयति ॥

## 618. लोकत्रयाश्रयः 

 लोकत्रयस्याश्रयः । त्रिविधजीवानामाश्रयत्वाच्च लोकत्रयाश्रयः । लोकत्रयं चायं लीलया श्रयते ॥ 78 ॥

## 619. स्वक्षः 

 सुमेदुरनयनः । सुखमयनयनः । अक्षि नयनम् । अक्षाणि देहेन्द्रियाणि । सुखरूपः न क्षीयते च ॥

## 620. स्वङ्गः 

 सुन्दराङ्गः । सुखमयसर्वावयवः । स्वं गमयति भक्तानाम् ॥

## 621. शतानन्दः 

 शतानन्दान्तर्यामी तन्नामा । अनन्तानन्दश्च शतानन्दः ॥

## 622. नन्दिः 

 आनन्दरूपत्वात् नन्दिः । नन्दिगतस्तन्नामा ॥

## 623. ज्योतिर्गणेश्वरः 

 ज्योतिर्गणस्य सूर्यचन्द्रादेरयमीश्वरः । ज्योति गणेशानामपि वरः । ज्योतिषां ज्योतिरयं गणेश्वरश्च । ये ज्योतींषि गणयन्ति गणकास्तेषामयमीश्वरः । ज्योतिर्भ्यः सूर्यचन्द्रादिभ्यः तदधिष्ठानस्याऽकाशस्याभिमानिनः गणेशादपि वरः । ज्योतिर्गानां ज्योतिर्विदां णः निर्वृतिर्यस्मात् स ज्योतिर्गणः । ईश्वरश्च सर्वेषाम् । ज्योतिष्षु गच्छति सन्निहितो भवति । ण आनन्दबलरूपश्वेश्वरश्च ॥

## 624. विजितात्मा 

 विजिताः सर्वे जीवात्मानोऽनेन । आत्मा चतुर्मुखश्च । भक्तैर्विजितश्चायमात्मा स्वामी च । न केनापि जित इति च विजितः । आत्मा सर्वात्ता ॥

## 625. विधेयात्मा (अविधेयात्मा ) 

 अत एव विधेयाश्च तेऽस्य । विधेय श्चतुर्मुखश्चास्येति । ज्ञानिभिर्हृदि विधेयात्मा । स्वयं न कस्यापि विधेय इति अविधेयात्मा वा ॥

## 626. सत्कीर्त्तिः 

 सती कीर्तिरस्य । सतां कीर्तिरनेन । सन्तः कीर्तयन्त्ये नम् । सतः प्राणस्यापि कीर्तिरनेन । सता प्राणेन कीर्त्यते च । निर्दोषत्वात् सत् । कीर्त्यत इति कीर्तिः ॥

## 627. छिन्नसंशयः 

 छिन्नाः संशया अस्य । अन्येषां च छिन्ना अनेन । छिन्ने सति संसारे ये मुक्तास्तेषु सम्यक् शेते । छिन्नसंशयेषु ज्ञानिषु गतश्चायम् ॥ 79 ॥

## 628. उदीर्णः 

 उद्रिक्तगुणत्वात् उदीर्णः । उत्कृष्टमीरमपि नयति । तस्यापि णः सुखं बलं चानेन । उदीर्ण उद्गतः सर्वदोषेभ्यः ॥

## 629. सर्वतश्चक्षुः 

 विश्वतश्चक्षुः । सर्वत्र ततः सन् सर्वं चष्टे । वनस्पतिरिति यथा ॥

## 630. अनीशः 

 नास्त्यस्य कश्चिदीश इति अनीशः । अनिनां चेशः । अनस्यायमीशः । अश्वायं नितरामीष्टे चायमिति नीशः । स चासौ सचेति अनीशः । अनस्वामित्वादनी चायम् । या लक्ष्म्या ईशश्च ॥

## 631. शाश्वतस्थिरः 

 शश्वद् भवन् शाश्वतः । एकप्रकारत्वात् स्थिरश्चेति शाश्वतस्थिरः । शाश्वतेषु च स्थिरः । आनन्दरूपाः अश्वे भगवति तताश्चेति शाश्वता मुक्ताः । तेषु स्थितः रमते रमयति च तान् ॥

## 632. भूशयः 

 भुवि शेते व्याप्नोति । ये भुवि शेरते तानपि याति । भूरिति सत्ता । शमित्यानन्दः । यमिति ज्ञानम् । तेन भूशय इति सच्चिदा नन्दः । भुवः शं यैस्ते भूशाः सन्तः । तान् यमयन् याति । भूशयेषु सरीसृपादिषु सन्निहितः । भूरूपया रमया सह शेते । भुवः शं यं चानेन ॥

## 633. भूषणः 

 परमसुन्दरत्वात् भूषणानामपि भूषणभूतः । स्वसन्निधानेन सर्वं भूषयतीति भूषणः । भुवं सनोतीति च भूषणः । ये च भुवो भूषायिताः तानयं नयति । ये च भुवं स्यन्ति असुरास्तानयमपन यति । स्वयं चान्ते भुवं स्यति । णश्चायमानन्दरूपश्च । भुवः चेष्टा चाऽनन्दश्चानेन ॥

## 634. भूतिः 

 भूतिः महालक्ष्मीः । तस्या अन्तर्यामी तन्नामा । परमानन्द त्वात् भूतिः । उन्नतेश्च पराकाष्ठा भूतिः । भुवः ऊती रक्षाऽनेन, अनया वा परदेवतया ॥

## 635. विशोकः 

 विगतशोकः । मुक्ताश्च विगतशोका अनेन । विशिष्टानन्दत्वाद् विशः । ऊकश्च रक्षिता च । विशानां मुक्तानामूकः । विविधाश्च शोका अनेन भवन्ति । 'अशोकः' इत्येके ॥

## 636. शोकनाशनः 

 अन्येषामपि शोकं नाशयति । ये च सतां शोकं नयन्ति प्रापयन्ति तानयमश्नाति । ये च सतां शोकं नाशयन्ति । तानयं स्वसमीपं नयति ॥ 80 ॥

## 637. अर्चिष्मान् 

अनन्तान्यर्चीष्यस्येति अर्चिष्मान् । अर्चिषि या मा कान्तिः तत्रायं ज्वलन्ननिति । जलेऽनितीति जलानिति यथा । अर्चिष्मत्सु गतश्च ॥

## 638. अर्चितः 

 अर्चितः सर्वैः । अरं गुणैश्चितः । अश्च ऋचि ततश्च । केनाप्यरचितत्वाच्चार्चितः ॥

## 639. कुम्भः 

 कौ भूमौ भवत्यवतरतीति कुम्भः । बिन्दुरवधारणे । कुश् भवत्यनेन । कुं भासयति । कुत्सितं जनं भाति विदारयतीति कुम्भः । भ विदारणे । कुम्भेषु गतश्च । कुं भूमिं दारयति च ॥

## 640. विशुद्धात्मा 

 विशुद्धः अयमात्मा । विशुद्धा अनेनाऽत्मानः । विशुद्धानां चायमात्मा स्वामीति विशुद्धात्मा । विशुद्धानादत्ते । अशुद्धानत्ति च । विश्व शुद्धश्व आत्मा च ॥

## 641. विशोधनः 

 सर्वं विशोधयतीति विशोधनः । नास्त्यस्य कश्चित् शोधनः । विशानां विशिष्टसुखानां उच्च ज्ञानधनमनेन ॥

## 642. अनिरुद्धः 

 द्वितीयं रूपम् । 185 तमं प्रथमम् । अनिरुद्धान्तर्यामी तन्नामा । न विद्यत इः कामोऽस्येति अनिर्जितकामः । रुतान् सर्वशब्दान् धत्ते । अनिभिर्जितकामैर्हृदि रुद्धः ॥

## 643. अप्रतिरथः 

 अनेनानिरुद्धोऽप्रतिरथो जातः । स्वयं चास्य नास्ति प्रतियोद्धेति अप्रतिरथः । अप्रतिमत्वादप्रतिः । ' श्रीपतिरप्रतिः' इति भगवत्पादवचनम् । रमणाद्रथश्च । रमित्यग्निः । तत्र स्थितश्च रथः । रमणीयेषु स्थितश्च ॥

## 644. प्रद्युम्नः 

 प्रकृष्टमस्य घुम्नं जगदाख्यं द्रविणं ज्ञानं बलं वेति प्रद्युम्नः । प्रद्युम्नन्तर्यामी नामा ॥

## 645. अमितविक्रमः 

 द्वितीयं रूपम् । 518तमं प्रथमम् । प्रद्युम्नश्चानेनामितविक्रमो बभूव । अमिताश्च विक्रमाः पराक्रमा पादविक्षेपा वा अस्येति अमितविक्रमः । अमितश्चायं विना गरुडेन क्रमते चेति अमितविक्रमः । अ इति मीयत इति न मीयत इति वा अमी । तत विक्रमश्च । नाशाभावादमिषु मुक्तेषु ततः विशिष्टः भक्तरक्षाक्रमोऽ स्य । अमितवेगेन गरुडेन क्रमते च ॥ 81 ॥

## 646. कालनेमिनिहा 

 कालनेमिं निहतवानिति कालनेमिहा । कालस्य नेमिं प्रधिं चक्रं वा नयन् हन्ति गच्छति, हन्ति नाशयति वा सर्वमिति । काल इति दुर्गा ब्रह्मा वायू रुद्रो यमो वा । तान् नयति नियमय तीति कालनेमिस्तेषामन्तर्यामी भगवान् । तेषु च स्थितः सन् जग न्निहन्ति । अन्ते कालानपि ब्रह्मवाय्वादीन् निहन्ति । 'नियो मिः' । कालश्चायं जगन्नयतीति नेमिश्चायं निहन्ता चायम् । कालं कालनं संहारं नयतीति कालनेमो यमः । सोऽस्यास्ति नियम्य इति कालनेमी शिवः । कालनेमिनि स्थित्वा निहन्ता जगतः ॥

## 647. वीरः 

 द्वितीयं रूपम् । 402तमं प्रथमम् । 662तमं तृतीयम् । वीनू ज्ञानिन ईरयति । वीनामिच्छा रमणं चानेन । विशिष्टा चेच्छा विशिष्टं च रमणमस्य । स्वयं विगतान्यप्रेरकः ॥

## 648. शौरिः 

 द्वितीयं रूपम् । 341तमं प्रथमम् । शूरसुतान्तर्गतः तन्नामा । शूराणामयं सर्वेषां बलद इति शौरिः । सुखवान् शुरुच्यते । शौ मुक्ते रमत इति शौरिः । शौ शतानन्दे रमते च ॥

## 649. शूरजनेश्वरः 

 अत एव शूरजनानां सर्वेषामीश्वर इति शूरजनेश्वरः । शूरश्चासौ जनेश्वरश्च वा । सर्वं जनयतीति, न जायत इति वाजनश्च, ईश्वरश्च वा । शूरजनेशानामयं वरः । शूरेषु जायते अभिव्यज्यते । नान्य ईश्वरश्चास्येति नेश्वरः । शवन्ति सङ्ग्राममिति शूरा योद्धारः क्षत्रियाः । तान् जनयत्ययमीश्वरः ॥

## 650. त्रिलोकात्मा 

 त्रयाणामपि लोकानामात्मा अन्तर्यामी स्वामी चेति त्रिलोकात्मा । त्रीनपि लोकानन्तेऽत्तीति च त्रिलोकात्मा । आप्नोति, व्याप्नोतीति वा । त्रिष्वपि लोकेष्वस्याऽत्मानो रूपाणि ॥

## 651. त्रिलोकेशः 

 त्रयाणामपि लोकानामष्टे । त्रिभी रूपैर्विश्वादिभि र्लोकानामीष्टे । त्रीणि अविद्याकामकर्माणि लोपयन्नयं कस्य सुखस्य ब्रह्मणो वा कानामिन्द्रियाणां वेशः । त्रिलोकेऽपि शमनेन । अशं दुःखं चानेन । लोक्यन्त इति लोका जाग्रदाद्याः । तेषां चेष्टे ॥

## 652. केशवः 

 द्वितीयं रूपम् । त्रयोविंशं प्रथमम् । शेव च सर्वत्र । के चतुर्मुखे वायौ शं वं चानेन । कानामिन्द्रियाणामीशः, वः ज्ञानरूपश्च । केन मनसा इच्छा सुखं ज्ञानं च जीवानामनेन । केशैः केसरैर्वीयत इति केशवो नृसिंहात्मा ॥

## 653. केशिहा 

 कृष्णरूपेण केशिनं हतवानिति केशिहा । केशिनं वायुं गतवानिति च केशिहा । तमप्यन्ते हन्ति । केशवन्तः गभस्तिमन्तः केशिनः । सूर्याद्याः । तान् गतवानिति केशिहा । हतवानिति वा । केशौ ब्रह्मरुद्रौ पुत्रत्वेन पौत्रत्वेन चास्य स्त इति केशी । जिहीते सर्वत्र गच्छति । ओ हाङ् गतौ । जहाति त्यजति दोषान् । ओ हाङ् त्यागे । जुहोति इन्द्रियाग्निषु विषयांचेति केशिहा । केशौ ब्रह्मरुद्रौ स्रष्टृत्वेन संहर्तृत्वेन चास्य स्त इति केशि विश्वम्, ताभ्यां सहैव हन्ति संहरतीति केशिहा । केशी केसरी भूत्वा हिरण्यकशिपुं हतवानिति केशिहा ॥

## 654. हरिः 

 शत्रून् हरति, यज्ञभागमाहरति, संसारं परिहरति, वर्णतश्च हरित इति हरिः । शिशुपालस्य शिरो जिहर्तीति हरिः । हृ प्रसह्य करणे । शाखामृगगतस्तं हरिपदवाच्यं चकार । शक्रगतस्तम् । सिंहगतस्तम् । दर्दुरगतस्तम् । वाजिगतस्तम् । अनिलगतस्तम् । चन्द्रार्कगतस्तौ । शुकगतस्तम्। यमगतस्तम्। 'यमानिलेन्द्रचन्द्रार्ककूप मण्डूकवाजिषु । शुककेशवसिंहाश्ववर्णादिषु हरिं स्मरेत्' इति स्मृति वचनमनेन व्याख्यातम् ॥ 82 ॥

## 655. कामदेवः 

 कामदेवे गतः कामदेवः । कमनीयो देवः । काम्यते देवैरपीति कामदेवः । इच्छारूपश्वायं देवः । कामः अमितानन्दः । देवः प्रकाशरूपश्च । दानाच्चावनाच्च वा देवः ॥

## 656. कामपालः 

 कामं, कामान् वा पालयति, कामपान् वा लातीति कामपालः । कामश्च पालश्च ॥

## 657. कामी 

 कामस्वामी कामी । सत्या अस्य कामा इति कामी । कामोऽस्ति पुत्रत्वेनास्येति कामजनकः कामी । अमितानन्दश्च । काभ्यां ब्रह्मवायुभ्यामपि न मीयते । कश्चामितश्च ॥

## 658. कान्तः 

 द्वितीयं रूपम् । 296तमं प्रथमम् । कमनीयतमः कान्तः । कयोः ब्रह्मवाय्वोरप्यन्तकोऽयम् । असतां सुखस्यान्तकृच्च । सुखरूपत्वात् कश्च सर्वान्तश्च । कस्याऽनन्दस्यान्तः परा काष्ठा ॥

## 659. कृतागमः 

 अनेन आविष्कृताः कृताः कारिताश्च सर्वेऽप्यागमा इति कृतागमः । कृतमेव आगमयति नाकृतम् । कृतं यज्ञादिकं प्रति देवानागमयति । मनसि चिरं कृतोऽपि न गम्यते न ज्ञायत इति कृतागमः । भगवता कृता या जगती तया न गम्यते च । जगती मानिन्या चित्प्रकृत्याऽपि न सम्यग् गम्यते । कृतानि भूरादीनि, अगतान्याकाशादीनि च निर्माति । अधिकमुपरि ( 793) ।

## 660. अनिर्देश्यवपुः 

 द्वितीयं रूपम् । 177तमं प्रथमम् । इदमित्थमिति अनिरूप्यं वपुरस्येति अनिर्देश्यवपुः । अनिर्देश्यं वपुरेव च स्वय मयम् । अनिर्देश्येन वेन ज्ञानेन नित्यपुष्टोऽयम् । अनिर्देश्यश्च वपुश्च वा । मुक्ता वा संसारिभिरनिर्देश्याः । तेषां वं पुष्णाति । अश्व सर्ववेदैर्निर्देश्यश्च ज्ञानरूपत्वाद् वश्च पूर्णत्वात् पुश्च ॥

## 661. विष्णुः 

 तृतीयं रूपम् । 259तमं द्वितीयम्। द्वितीयमाद्यम्। विशति सर्वमिति विष्णुः । वेवेष्टि सर्वमिति विष्णुः । विशिष्टौ षणौ चेष्टाबलावस्येति विष्णुः । वेति सर्वत्र गच्छतीति विष्णुः । वेति त्रिभिः पंदैरिति वा विष्णुः । वी गतौ । वेति कमनीयो भवतीति सत्यसङ्कल्पत्वाद् वा विष्णुः । वी कान्तौ । वेति प्रजनयति सर्वमिति च विष्णुः । वी प्रजने । वेति नाशयति सर्वमन्त इति विष्णुः । वी खादने । वेति प्रेरयति सर्वमिति विष्णुः । वी प्रेरणे ॥

## 662. वीरः 

 तृतीयं रूपम् । 647तमं द्वितीयम् । 402तममाद्यम् । वेतीति वीरः । विष्णुपदवदर्थो बोद्धव्यः । विशिष्टा इः इच्छा रतिश्चास्य । विशेषतः ईं लक्ष्मीं रमयति । अजति सङ्ग्राममिति वीर इति वैयाक रणाः । विदुषामिष्टं रातीति वीरः । वीतरागो वीरः । वीररमणो वीरः । वीराणां वीर्यं राति च । वीरान् दारयन् वीरदारो वीरः । विना गरुडेन विभिर्विद्वद्भिव इतः रमयति ॥

## 663. अनन्तः 

 कालतः देशतः गुणतः शक्तितश्चापरिच्छिन्नः अनन्तः । अनमपि तनोति। अने ततः । बिन्दुरवधारणे । अकारवाच्यो न भवतीत्यनो जीवः । तं तनोति । अधिकमुपरि (888) ॥

## 664. धनञ्जयः 

 येन धनमुभयं जयन्ति यश्च सर्वं जगदाख्यं धनं जयति, स धनञ्जयः । धनञ्जयगतश्च धनञ्जयः ॥ 83 ॥

## 665. ब्रह्मण्यः 

 ब्रह्मणे वेदज्ञाय हितः ब्रह्मण्यः । चतुर्मुखाय हितः । ब्रह्मणा अण्यते । वेदैरण्यते च ॥

## 666. ब्रह्मकृद् 

 तं ब्रह्माणमपि करोतीति ब्रह्मकृत् । अन्ते कृन्तति । ब्रह्म वेदं व्यक्तं करोति । ब्रह्माणि जीवांश्च करोति ॥

## 667. ब्रह्मा 

 ब्रह्मान्तर्यामी नामकः । गुणबृंहित इति ब्रह्मा । बृंहयतीति च ब्रह्मा । बृहती मा प्रमाऽस्य । मा च रमाऽस्य दयिता ॥

## 668. ब्रह्म 

 सर्वगुणबृंहितः स्त्रीपुन्दोषविहीन इति ब्रह्म । ब कामने । इच्छारूपत्वात्, रतिरूपत्वात्, हानातू, मानाच्च ब्रह्म ।

## 669. ब्रह्मविवर्द्धनः 

 ब्रह्माणं सर्वेभ्यो देवेभ्यो विशिष्टतया वर्धयति । ब्रह्मणः वेदज्ञान् वा । ब्रह्म बृहत् ज्ञानं तपो वा । ब्रह्म शब्दराशिं वर्धयति वा । ब्रह्माणि जीवान् विविधं वर्धयति वा । प्रळये वर्धयति नाशयति च । ब्रह्म मुक्तगणं विशेषेण वर्धयति ॥

## 670. ब्रह्मवित् 

 ब्रह्म वेदं स्वयमेव केवलं वेत्तीति ब्रह्मवित् । ' वेदविदेव चाहम्' इति, 'इत्यस्या हृदयं साक्षान्नान्यो मद् वेद कश्चन' इति च स्मरन्ति । पूर्णं चास्य वेदनमिति ब्रह्मवित् । स्वयमेव च स्वात्मानं वेद । ब्रह्म वेदं वाच्यत्वेन विन्दतीति ब्रह्मवित् । ब्रह्म चित्प्रकृतिं भार्यां विन्दतीति ब्रह्मवित् । ब्रह्माणं पुत्रं विन्दतीति ब्रह्मवित् । ब्रह्मणि विद्यत इति ब्रह्मवित् । ब्रह्माणि जीवा विद्यन्त उत्पद्यन्तेऽनेनेति ब्रह्मवित् । ब्रह्म पूर्णसुखं विन्दतीति ब्रह्मवित् । मुक्ताः स्वयोग्यतानुगुणं पूर्ण सुखं विन्दन्त्यनेन । जीवा ब्रह्म वेदं विदन्त्यनेन । परं प्रह्म च विदन्त्यनेनैव ॥

## 671. ब्राह्मणः 

 ब्रह्म वेदराशिं वाच्यतया अणति गच्छति ब्राह्मणः । चतुर्मुखं वा अन्तर्नियन्तुम् । ब्रह्मणोऽयं जनकः । ब्रह्मणां वेदज्ञानामयं प्रियः । ब्रह्माणि जीवाः । तेष्वयमन्तर्यामी । ब्रह्मणो वेदराशेरयं मुख्यप्रतिपाद्यः ॥

## 672. ब्रह्मी 

 ब्रह्मा वेदश्चतुर्मुखो वा, ब्रह्म ज्ञानं तपो वाऽस्त्यस्य नियम्यतयेति ब्रह्मी । ब्रह्मेति तेजोऽप्युच्यते । तेन ब्रह्मी तेजस्वी ॥

## 673. ब्रह्मज्ञः 

 ब्रह्म वेदार्थं जानन् ब्रह्मज्ञः । ब्रह्म च ज्ञश्च । ब्रह्माणि जीवान्, ब्रह्माणं च ज्ञपयन् ब्रह्मज्ञः ॥

## 674. ब्राह्मणप्रियः 

 ब्राह्मणानां च वेदविदुषामयं प्रियः । ते च तस्य प्रियाः । वेदेषु संहितावत् ब्राह्मणमपि प्रियं तस्य ॥ 84 ॥

## 675. महाक्रमः 

 उरुक्रमः । सृष्टिसंहारादौ महांश्च क्रमोऽस्य । सद्भिः क्रियमाणं महमुत्सवं आ सम्यक् क्रमते । असतां महमाक्रमते । आक्रम्य च विफलयति ॥

## 676. महाकर्म्मा 

 महच्च सृष्ट्यादिकं कर्मास्येति महाकर्मा । यस्यकस्यापि महेषु उत्सवेषु अस्यैव आ समन्तात् पूजाख्यं कर्म । महान्ति च नः कर्माणि येन । कर्मेति जीव उच्यते । स च येन महान् भवति स महाकर्मा । अधिकमुपरि (791) ॥

## 677. महातेजाः 

 महच्च सूर्यादिभासकं तेजोऽस्येति महातेजाः । महान् सर्वानुत्सवान् आतेजयति च ॥

## 678. महोरगः 

 महानुरगः शय्या यस्य स महोरगः । महोरगेषु स्थितस्त न्नामा । महनीयमुत्कृष्टं च रमणं गमनं ज्ञानं चास्येति महोरगः ॥

## 679. महाक्रतुः 

 महाक्रतुषु गतस्तन्नामा । महांश्चासौ क्रतुर्ज्ञानरूपः । महेष्वाक्रियते चायम् ॥

## 680. महायज्वा 

 महानयं स्वयं यजनू, यजमानेषु अन्तर्यामी भवन् महायज्वा । महतो यजान् यज्ञान् वाति । 'आयज्ञेतश्चायजेतः' इति हि स्मरन्ति । महश्चायं यजन्नपि न यजतीत्ययज्वा च ॥

## 681. महायज्ञः 

 महानयं यज्ञ इज्यत इति । यज्ञेषु गतश्चेति महायज्ञः । महेषु आ इज्यते च ॥

## 682. महाहविः 

 महान् पुनरयं हविष्षु गतः महाहविः । महानयमिति सर्वैर्मन्त्रैर्हृयते । हूयमानेषु च महानयम् । महेषु चायमाहूयते । महच्च हविरस्य सर्वं जगदन्ते । महश्च अहेयत्वात् अहश्च, प्रकाशरूपत्वाद् वा, विशतीति विश्व ॥ 85 ॥

## 683. स्तव्यः 

 सर्वैरपि स्तव्यः । स्तवं याति । यज्ञेषु बस्तहव्योऽपि स्तव्यो भवति ॥

## 684. स्तवप्रियः 

 प्रियस्तवोऽयं स्तोतॄन् न जहातीति स्तवप्रियः । स्तवगतः प्रियश्च । स्तवो वेदरूपः प्रियोऽस्य ॥

## 685. स्तोत्रम् 

 स्तोत्रगतः स्तोत्रनामा । येन स्तूयते तदपि स्तोत्रम् । यत् स्तूयते तदपि स्तोत्रम् । सर्वैर्वेदैरयं स्वात्मानमेव स्तौतीति स्तोतृत्वाद्वा स्तोत्रम् । श्रोतृत्वाद् श्रोत्रमिति यथा । स्तोतारं त्रायत इति स्तोतृत्रमेव स्तोत्रम् । स्तोमत्राणाद् वा स्तोत्रम् । स्तौति स्तूयते वा स्तोमः । ष्टुञ् स्तुतौ । 'मन्त्रस्तवः' इति दशपादिकावृत्तिः ॥

## 686. स्तुतिः 

 स्तुतिक्रियागतत्वात् स्तुतिः । स्तुतावादित आऽन्तं ततत्वाद् वा स्तुतिः । वेदैः स्तुतेस्तिरानन्दोऽस्य । 'स्तुतः' इति केचित् ॥

## 687. स्तोता 

 स्तोतरि गतोऽयमिति स्तोता । स्तोत्रेण तारयतीति च स्तोता । स्तोमेन वा तारयति ॥

## 688. रणप्रियः 

 स्तुतिगतः रणः शब्दः प्रियोऽस्येति रणप्रियः । देवारिभिः साकं युद्धप्रियश्च । रण्यत इति रणः प्रियश्च । रत्या बलेन आनन्देन वा प्रियः ॥

## 689. पूर्णः 

 गुणपूर्णत्वात् भक्तेषु गुणपूरणाच्च पूर्णः । भक्तान् वैकुण्ठपुरं नयति । भक्तैः हृदयाख्ये पुरि प्रणीयते ॥

## 690. पूरयिता 

 पूरयति कर्मणा ज्ञानेन च तत्तद्योग्यानिति पूरयिता । पूतः, भक्तरक्षणे रयवान्, तारयिता च । अधिकमुपरि (926) ॥

## 691. पुण्यः 

 पूतत्वात् पुण्यः । परमसुंदरत्वात् पुण्यः । 'पूतसुन्दरयोः पुण्यम्' इत्यभिधानम् । स्वतः पुनातीति पुण्यः । पुण्यं धर्मः । तन्नियामकः पुण्यः । अधिकमुपरि (926) ॥

## 692. पुण्यकीर्त्तिः 

 पुण्या कीर्तिरस्य । पुण्यकरं कीर्तनमस्य । पुण्याश्च कीर्तयन्त्येनमिति पुण्यकीर्तिः । पुण्यश्व कीर्तितश्च ॥

## 693. अनामयः 

 आमयादिदोषरहितः । अनस्य अमं अज्ञानं यापयति नाशयतीति च अनामयः । अनामानः अनाख्याता देवाः । तेषां यन्तेति च। अनामा च यनामा च । 'अकयप्रविसंभूमसखहाः' इत्यादिस्मर णात् । अनामभिरप्राकृतनामभिर्यान्त्येनम् ॥ 86 ॥

## 694. मनोजवः 

 मनसोऽपि जवीयानिति मनोजवः । मनोऽप्यनेनैव जवते । मनोमानिनोऽपि अनेन जवन्ते । मनोजं वर्तयति । मननान्मनश्च । जवनाज्जवश्च । मन इति शिवमजं च वर्तयति । मनोजवे मारुते हनूमति वा गतः । मनांस्यजवानि चानेनैव ॥

## 695. तीर्थकरः 

 तीर्थानि गङ्गादीनि शास्त्राणि च गीतादीनि करोतीति तीर्थकरः । सर्वं स्वसन्निधानेन तीर्थं पवित्रं करोति च । तरत्यनेन पापानीति स्वयं तीर्थरूपः सर्वकारणं च । तीर्थकेषु तीर्थजलेषु रमते । सर्वाणि तीर्थान्यस्य करे वशे ॥

## 696. वसुरेताः 

 हैममण्डं अस्य रेत इति वसुरेताः । वसवो देवा अपि अस्य औरसा इति वसुरेताः । वसूनां रेतो रतिश्चानेनैव । वसु हिरण्यं रेतोऽस्य इति च । वरसुखत्वाद् वसुः । रतिरूपत्वाद् रेताः ॥

## 697. वसुप्रदः 

 उभयविधं वसु चायं सतां प्रददाति । असतां प्रखण्डयति च । वसौ अग्नौ अस्य हविः प्रदीयते ॥

## 698. वसुप्रदः 

 तन्नामकं द्वितीयं रूपम् । वसूनां देवानां सर्वाभीष्टप्रदच वसुप्रदः । सर्वत्र वसतीति वसुरयं प्रकर्षेण ददाति प्रकृष्टं वा ददातीति प्रदश्चायम् । वसु प्रांतीति वसुप्राः । ज्ञानिनः । तानयं ददाति ॥

## 699. वासुदेवः 

 द्वितीयं रूपम् । 333तमं प्रथमम् । 713तमं तृतीयम् । वासुश्च देवश्चायम् । ज्ञानाद् वः । प्रेरणादसुः । दातृत्वाद् दे । अवनादवश्चेति वासुदेवः । दातृत्वाद् दः । इच्छागतेरिवो वा ॥

## 700. वसुः 

 तृतीयं रूपम् । 271तमं द्वितीयम् । 104तमं प्रथमम् । वसति सर्वत्रायम्, सर्वं चात्राऽश्रयभूते इति वसुः । वसुषु द्रोणादिषु गतः । वसुप्रधानेऽग्नौ गतः । वस्ते मायया वस्यते चायम् । वस आच्छादने ॥ ॥ इति नाम्नां सप्तमं शतकम् ॥

## 701. वसुमनाः 

 द्वितीयं रूपम् । 105 तमं प्रथमम् । सर्वविषयीकारि 105तमं । मनोऽस्येति वसुमनाः । वसुरूपं सात्विकं मनो यद्विषयीकारि सवसु मनाः । वरसुखत्वाद् वसुः । मननान्मनाश्च । वसुपुत्र्यां व्यासात्मना जातः सन् वसुं मानयन् वसुमनाः ॥

## 702. हविः 

 हविष्षु गतः हविः । हूयते, आहूयते चेति च हविः । ह विश्व ॥ 87 ॥

## 703. सद्गतिः 

 सतां गतिरयम् । सती च गतिः । सच्च गतिश्चायमिति सद्गतिः । सतां गतिरवगतिर्मोक्षगतिश्चानेन । सतां गं ज्ञानं तिः आनन्दश्चानेन ॥

## 704. सत्कृतिः 

 द्वितीयं रूपम् । 243तमं प्रथमम् । सतः प्राणस्य कृतिरनेनेति सत्कृतिः । सर्वैः सत्क्रियत इति सत्कृतिः ॥

## 705. सत्ता 

 निर्दोषस्वरूपत्वात् सत्तामात्रमिति सत्ता । सतस्तनोतीति च सत्ता । सत्सु तता परदेवता ॥

## 706. सद्भूतिः 

 सतां भूतिरनेन । सती च भूतिरयम् । भूतिश्च सती अनेन । सतां भूः आनन्दश्च ऊतिश्च रक्षा चानेन । भुव आनन्दस्य ऊती रक्षा वा । भूः सत्ता च ऊतिश्च वा ॥

## 707. सत्परायणः 

 सतां परायणः । सत्पराणामयनः, सन् परायणश्चेति सत्परायणः । सत्परः अयनश्च वा । सन्नयं परश्च अयनश्च । सतः पातीति सत्पः । सत् शुभमेव पिबतीति च सत्पः । रमायणः क्रीडायनो वा रायणः । रायं सम्पदं आणयति गमयतीति वा रायणः ॥

## 708. शूरसेनः 

 शूरसेनगतस्तन्नामा । शूरा च दैवी सेनाऽस्येति शूर सेनः । शूराः सेनाः सनायका अनेन । शूरः भीमोऽर्जुनश्च सेनोऽ नेन । शूराणां वीररसस्येनश्च ॥

## 709. यदुश्रेष्ठः 

 यदुकुलश्रेष्ठः । यातीति यन् । उच्चत्वादुः । श्रेष्ठश्वेति यदु श्रेष्ठः । यदस्ति तत उच्चत्वाद् यदुः । अत एव सर्वश्रेष्ठः ॥

## 710. सन्निवासः 

 सतां सज्जनानां ज्ञानिनां वा निवासः । सत्सु चायं निवसति । संश्चायं निवास इति सन्निवासः । प्रळये सन्नं जगदस्योदर इति सन्नी । वसति चायं जगतीति वासः ॥

## 711. सुयामुनः 

 कालियापनयनेन शोभनो यामुनह्रदोऽनेनेति सुयामुनः । सुयाः सुज्ञाः । सुयज्ञा वा । तेषाममुदमयमपनयतीति च सुया मुनः । तमिमं सुयामुदपनयं सन्तं सुयामुनमाचक्षते पारोक्ष्येण । तद्यथा लोकहिताक्षं लोहिताक्षमाचक्षते ॥ 88 ॥

## 712. भूतावासः

यस्मिन् सर्वाणि भूतानि वसन्ति, यश्च सर्वभूतेषु स भूतावासः । भूतानां भूतिमतां मुक्तानामावासश्चायमेनं भूतान्या वसन्तीति । भूतश्चायमावासश्च । भूतानामवनादसनाच्च भूतावासः । भूतानामवनश्च सारभूतश्चेति वा । संहितायां क्षैप्रस्य दीर्घः । पदपाठे लोपः-भूतावस इति । तद्यथा ' आयश्च स चेत्यायासः' इति भागवते प्रयोगः 'ईदृशायास विज्ञाय त्रैविध्यं भाति वस्तुनि ' इति । भूतानां जीवानामावासः, पञ्च भूतानामावास इत्यादि ।

## 713. वासुदेवः 

 तृतीयं रूपम् । 699तमं द्वितीयम् । 333तममाद्यम् । आदावात्मानं वासयत्याच्छादयति, पुण्यपरिपाके सति देवयति प्रका शयतीति वासुदेवः । संसारिणां वासुः । मुक्तानां देव इत्येतत् । वायो रप्ययमसुदेवः । असुदेवं नियन्तुं याति च । ज्ञानरूपत्वाद् वाः । सुदेवश्च ॥

## 714. सर्वासुनिलयः 

 सर्वेषामसूनां चक्षुरादीनां प्रधानवायुना सह पञ्चाशन्मरुतां वा निलय इति सर्वासुनिलयः । सर्वश्चायमसुश्च निलयश्च । सर्वश्चासुनिलयश्च । सर्वासु तत्वदेवतासु निलीय स्थितश्च । सर्वासुः सर्वप्रेरको मुख्यावायुरस्य निलय इत्ययं च तस्य निलय इति च सर्वासुनिलयः । अत एव तमनिलयमाचक्षते ॥

## 715. अनलः 

 द्वितीयं रूपम् । 293तमं प्रथमम् । अनलान्तर्गतः अनल नामा । न लातीति नलोऽदाता न भवति । अलो वा न भवति । अनस्यापि अलङ्कारभूतश्चायम् । अनस्याप्यलं पर्याप्तिरनेन । अनिति चालङ्कारभूतश्च ॥

## 716. दर्प्पहा 

 अदान्तानां दर्पं हन्ति । कन्दर्पहा च ॥

## 717. दर्पदः 

 केषाञ्चित् दान्तानामपि दर्पं ददाति । कन्दर्पदश्च ॥

## 718. दृप्तः 

 दृप्तानां दृप्तः स्वयम् । दृढं गुप्तः । दृष्टिगुप्तः । दृष्टोऽपि गुप्त एवायम् । नित्यतृप्तश्च । तृतीयोऽतिशये ॥

## 719. दुर्द्धरः 

 द्वितीयं रूपम् । 267तमं प्रथमम् । दुःखेन धार्यते धारणायामिति दुर्धरः । युद्धेषु चायं दुर्धर्ष इति दुर्धरः । दुष्टाप धारयत्ययम् । दुःखितानपि दुःखमपि नियन्तुम् ॥

## 720. अपराजितः 

 अथाप्ययं न केनापि जित इति अपराजितः । प्रसङ्गाद थेत्यव्ययं सामस्तोभाक्षरं च भगवत्परमित्याह । प्रकाशेषु सूर्याद नन्तरश्चन्द्र इति तद्गतो भगवानथपदार्थः । न विद्यते परोऽस्मादित्य परः । अजितश्चायम् । अथापि स्वेच्छया भक्तहृदये भासते । अथ अपरया अनुत्तमया भक्त्या जितश्च भवति । अजितो जितवत् स्थित इत्यनेनाह । पाठान्तरे अद्धा सर्वात्मना अपराजित इत्येकं पदम् । अधिकमुपरि (866 ) ॥ 89 ॥

## 721. विश्वमूर्त्तिः 

 विश्वमस्य मूर्तिः प्रतिमा । विश्वाख्या च मूर्तिरस्य । विश्वस्मिंश्च मूर्तिरस्येति विश्वमूर्तिः । विश्वाः पूर्णा मूर्तयोऽस्य ॥

## 722. महामूर्त्तिः 

 महती चास्य महनीया च मूर्तिः स्वरूपमिति महा मूर्तिः । महनीयश्चायममूर्तरूपश्वेति महामूर्तिः ॥

## 723. दीप्तमूर्त्तिः 

 सूर्यादीनामपि भासयित्री दीप्ता चास्य मूर्तिरिति दीप्त मूर्तिः । जगद्दीपेषु सूर्यचन्द्रादिषु तता मूर्तिरस्य ॥

## 724. अमूर्त्तिमान् 

 प्राकृतमूर्तिमान् न भवतीति अमूर्तिमान् । अपिच अकार वाच्यमूर्तिमान् । न केवलमयममूर्तिः । अप्राकृतशरीरा मुक्ता अप्य मूर्तयः । तेऽस्याधीनाः सन्तीत्यमूर्तिमान् । अमूर्तिर्लक्ष्मीः । तस्या अयं पतिरित्यमूर्तिमान् । अश्च सर्वभूतमूर्तिमांश्च । अप्राकृतमूर्तिमांश्च ॥

## 725. अनेकमूर्त्तिः 

 अनेका अनन्ताश्च मूर्तयोऽस्येति अनेकमूर्तिः । अनेकेषु मूर्तिरस्य । अनः प्राणः एका प्रधाना मूर्तिः प्रतीकमस्य ॥

## 726. अव्यक्तः 

 अप्राकृतत्वादव्यक्तः । लक्ष्म्या अधिकं व्यक्तः । अन्येषां यथायोग्यमल्पव्यक्तः । अकारवाच्यश्च व्यक्तश्च मुक्तानाम् । दोषैरक्तो न भवतीति चाव्यक्तः । अविर्मेषः । तत्र संसक्तः । मेषरूपशङ्कर वाहनः । भक्त्या ये हृदयगुहायामवन्ति तेष्वयमासक्तः ॥

## 727. शतमूर्त्तिः 

 शतमसङ्ख्या मूर्तयोऽस्येति शतमूर्तिः । अष्टोत्तरशत मूर्तिश्च । शं तनोतीति शता च मूर्तिरस्य ॥

## 728. शताननः 

 शतमसङ्ख्यानि आननान्यस्येति शताननः । शतजन्मसु अनं नयतीति शताननः । आनन्दकरतामरसास्यः । सुखरूपश्च गानानां तानं नयति च ॥ 90 ॥

## 729. एकः 

 सर्वरूपेषु स्वत एकः । एष एव करोतीति चैकः । आ समन्ता दिच्छानन्दस्वरूपत्वादेकः । एतीति एकः सर्वगतः । सर्वप्रधानः । केवलो वा । 'इणः कन्' इति वैयाकरणाः ॥

## 730. नैकः 

 अथाप्यनेकरूप इति नैकः । नकारवाच्यमेकं बुद्धाख्यं रूप मस्येति नैकः । नास्ति एकमपि भिन्नं गुणक्रियादिकमस्मिन्निति नैकः । नश्चायमेकश्चेति नैकः ॥

## 731. सवः

सवेषु गतः सवः । सारत्वात् सः । ज्ञानरूपत्वाद् वः । सवेषु सूयते सोम एतस्य कृते । सुनोति सवति वा । षुञ् अभिषवे । षु प्रसवैश्वर्ययोः । जगतः प्रसवः । ' प्रसवोऽभ्यनुज्ञा' इति पुरुष कारः । अभ्यनुजानाति चायं सतां साहसमपि । तद् यथा 'ओमिति ब्रह्मा प्रसौति' इति । सवति सर्वेश्वरो भवतीति च सवः ॥

## 732. कः 

 आनंदरूपः पुरुष इति कः । करोतीति कः । कायति गायतीति कः । कीयते गीयत इति कः । कै शब्दे । क इति पृच्छनीयत्वात् कः । प्रश्नविषयेषु गतत्वाच्च । 'तं सं प्रश्नं भुवनायन्त्यन्या' इति ह्यामनन्ति ॥

## 733. किम्

अतिशयितानन्दत्वात् किम् । कायति कीयते चेति किम् । 'कायतेर्डिम्’(744) इति दशपादिका । किमिति पृच्छनीयत्वात् किम् । प्रश्नविषयेषु गतत्वाच्च किम् ॥

## 734. यत् 

 सर्वत्र याति सर्वं चावगच्छतीति यत् । ये वायौ ततं च यत् । यतन्त एनमवगन्तुममन्तव इति यत् । यच्छब्दविषयेषु गतत्वाच्च ॥

## 735. तत् 

 ततत्वात् तत् । गुणैस्तत इति च तत् । परोक्षत्वाच्च तत् । जगत् तनोतीति तत् । स्वात्मानं बहुधा तनोतीति च । 'त्यजितनियतिभ्यो डित्' (6.43) इति च । तच्छब्दविषयेषु गतत्वाच्च ॥

## 736. पदमनुत्तमम् 

 अनुत्तमं पदम् । ये स्वपदं मान्ति जानन्ति ते पदमास्तत्वमानिनः । तेषां प्रेरकतमं परतत्वं पदमनुत्तमम् । स्वस्य पदं स्वरूपं स्वयमेव मातीति पदमः । नुत्तमश्च वा । णुद प्रेरणे ॥

## 737. लोकबन्धुः 

 लोकानां बन्धुः । सर्वे लोका ज्ञानिनोऽस्य बन्धवः । लोकान् बध्नाति चायम् । परस्परं पतिपत्नीभावादिना स्नेहेन बध्नाति च । ज्ञानरूपत्वाल्लोकश्चायं बन्धुश्च ॥

## 738. लोकनाथः 

 लोकानां नाथः, लोकैर्नाथ्यते चेति लोकनाथः । लोकश्चायं नाथश्च । लोकानां नाथा अप्यनेन भवन्ति ॥

## 739. माधवः 

 तृतीयं रूपम् । 167तमं द्वितीयम् । द्वासप्ततमाद्यम् । मधुवंशीयेषु माधवेषु गतः माधवः । माधवमासगतः माधवः । मासानां धवः । मधोरानन्दस्यायं स्वामी ॥

## 740. भक्तवत्सलः 

 भक्तप्रियत्वात् भक्तवत्सलः । भक्तान् वत्सानिव लाति च । महत्सु स्वयं भक्तवद् विनीतः सलति । षल गतौ । असङ्खयभक्तवान् सलश्च सर्वगतत्वात् । आत्मानं बहुधा विभक्तवान् सलति च । विभक्तो वत्सलश्च ॥ 91 ॥

## 741. सुवर्णवर्णः 

 रुग्मवर्णमेनं ज्ञानिनोऽपश्यन्निति सुवर्णवर्णः । 'सर्व एव सुवर्णः' इति वर्णयन्ति । यदा पश्यः पश्यते रुग्मवर्णम्' इति च । अपौरुषेयतया शोभनैः सर्वैरपि वर्णैः पदैश्च वर्णितश्चायम् । सुखरूपश्च वर्णैरकारादिभिर्वर्ण्यते च । सुवर्णश्च वर्णनीयश्च । वरणीयो वर्णः । वरानन्दो वा वर्णः ॥

## 742. हेमाङ्गः 

 रुग्मवर्णान्यङ्गानि चास्येति हेमाङ्गः । दोषहानाद् हानि, इच्छाज्ञानरूपत्वादिमानि अङ्गान्यस्येति च । हन्ति दुरितानीति हेमानि अङ्गान्यस्य ॥

## 743. वराङ्गः 

 ज्ञानानन्दात्मकत्वाद् वराणि चाङ्गान्यस्येति वराङ्गः । वराः ब्रह्मादयोऽप्यस्य अङ्गभूता इति च वराङ्गः । वरश्च, अनक्तीत्यङ्गश्च वा । वं ज्ञानं रं सुखं चाभिव्यनक्ति वा । अञ्जु व्यक्तिम्रक्षणादौ । वराङ्गे शिरसि स्त्रीणां भगे च स्थितः ॥

## 744. चन्दनाङ्गदी 

 दिव्येन चन्दनेन अङ्गदादिना चालङ्कृत इति चन्दना ङ्गदी । अङ्गदं केयूरमेव वा चन्दनमाह्लादकम् । चन्दनश्च अङ्गदी च वा । 'हारी केयूरवान्' इति ध्यानवचनात् ॥

## 745. वीरहा 

 द्वितीयं रूपम् । 166तमं प्रथमम् । 928 तमं तृतीयम् । वीरानपि हन्ति दैत्यान् । वीरान् नियन्तुं हन्ति गच्छति च । विं पक्षिणं गरुडमीरयन् हन्ति गच्छति ॥

## 746. विषमः 

 विषमेषु विषमः । विगतसमश्चायम् । विशिष्टश्चायं समश्च सर्वभूतेषु, सर्वरूपेषु च । अमृतमथने प्रथमं विषं निर्ममे । विशिष्टे षमे चेष्टाज्ञाने यस्य सः । विषस्य मानं लयश्च प्राणशिवद्वाराऽनेनैव कृतः । संसारविषनाशनाच्च विषमः । शास्त्रमथनेनाज्ञानविषनाशनाच्च । मथनात् पूर्वं मनसि जलधौ च लीनं बभूव विषमनेनेति विषमः ॥

## 747. शून्यः 

 शूना इत्यूनसुखाः जीवाः । तानयं यमयतीति शून्यः । सुखशीलः शुः । ऊनान् यमयन्नून्यः । स चासौ स च शून्यः । सर्वदोषशून्यः ॥

## 748. घृताशीः 

 याज्ञिकैर्हुतं घृतमश्नातीति घृताशीः । दीप्तत्वाद् घृतः । इच्छारूपश्चायम् । भक्तानामाशिषां क्षरणाच्च घृताशीः ॥

## 749. अचलः 

 अनेजनादचलः । अचलेषु गतोऽचलनामा । अश्व सर्वत्र चलति च । 'पर्वतानां हिमालयः' इति हि स्मरन्ति ॥

## 750. चलः 

 सर्वत्र चलतीति चलः । चलेषु गतश्चलनामा । चिनोति लाति च । चकारं वाच्यतया लाति च ॥ 92 ॥

## 751. अमानी 

 क्वाप्यभिमानाभावात् अमानी । अमितश्च, अनी प्राण नाथश्च । अमितचेष्टावांश्च । अमाया अज्ञानस्यापनयनाच्चामानी । अमायामस्मै दर्शयागे हविर्नीयते । जीवस्वरूपेण अमैव सहैव हृदि नीयते ध्यानकाले ज्ञानिभिः ॥

## 752. मानदः 

 मान्यानां मानं चित्तसमुन्नतिं ददाति, अमान्यानां मानं द्यतीति मानदः । मानं निर्माणं, मानं लयं जगतः करोति । सतां ज्ञानदः । असतां ज्ञाननाशनः । माया अनस्य च सर्वाभीष्टदः । माया अपि चेष्टाप्रदः । प्रमायै अनं मुख्यप्राणं गुरुत्वेन ददाति ।

## 753. मान्यः 

 सर्वैः पूज्यत इति मान्यः । मां रमां अनं प्राणं च यमयतीति मान्यः । स्वरूपगुणक्रियादिभिरन्यो न भवतीति मान्यः । मायां प्रमायां जातायां अन्य इति सुज्ञेयः । अन्येन अन्यत्वज्ञानिनैव मीयते च ॥

## 754. लोकस्वामी 

 लोकानां विशिष्य ज्ञानिनां स्वामीति लोकस्वामी । लोकश्च स्वामी च । लातीति लः । ललनाया वा रमायाः, ओः शिवस्य, कयोः ब्रह्मवाय्वोश्च स्वामी ॥

## 755. त्रिलोकधृक् 

 त्रीन् लोकान् त्रिविधांश्च जीवसङ्घान् धारयतीति त्रिलोकधृक् । त्रिभिर्मूर्धभिरमृतक्षेमाभयाख्यान् नित्यलोकान् धरति । 'त्रिलोकधृत्' इति पाठान्तरम् ॥

## 756. सुमेधाः 

 शोभना अज्ञानविपर्ययाभ्यामसम्पृक्ता मेधाऽस्येत्ययं सुमेधाः । सुमे नाभिकमले धातारं धत्त इति सुमेधाः । मां मां इच्छां च धत्त इति सुमेधाः । सु सुखज्ञाने त इति च ॥

## 757. मेधजः 

 मेधेन ज्ञानयज्ञेन कर्मणा वा प्रीतः सन् प्रादुर्भवतीति मेधजः । मेधृ सङ्गमे । मेधेन स्त्रीपुंसयोः सङ्गमेन वामेदवयज्ञेन स्वयं जायते शिशुस्थः सन् । जनयति च सन्तानम् । मेघृ हिंसायाम् । अज्ञानाख्यपशुमेधेन जायते ज्ञायत इति मेधजः ॥

## 758. धन्यः 

 निरपेक्षो गुणैः पूर्णो धन्यः । धनं याति । धनं यमयति । ज्ञानधनं च ॥

## 759. सत्यमेधाः 

 सत्यप्रज्ञः सत्यमेधाः । सत्यमेधयति । सत्यश्च प्रमां धत्त इति मेधाश्च । सत्यं जगत् मेधति नाशयति । सङ्गमयति च ॥

## 760. धराधरः 

 धरां धरन् धराधरः । भुवं, भूमानिनीं, लक्ष्मीं च । धरायां आ समन्तात् धराः पर्वताः येन निर्मिताः स धराधरः । धरान् आधरतीति च धराधरः । धरा अधरा सर्वभूतावरा यस्मात् । धरा च धराः पर्वताश्च अस्येति धराधरः । ऋतधराः वेदा यस्याधरे स धराधरः ॥ 93 ॥

## 761. तेजोवृषः 

 तेजसां वर्षणात् तेजोवृषः । तेजोरूपश्च वृषश्च । वितते जगति अयमेकोऽजः । अथापि लीलया जायते भक्ताभीष्टवर्षणाय ॥

## 762. द्युतिधरः 

 अनुपमां द्युतिं धरन् द्युतिधरः । धषु पर्वतेषु द्योतते । लोकधारकेषु द्योतते । द्योतते च धरति च । द्युतिधरेषु गतश्च ॥

## 763. सर्वशस्त्रभृतांवरः 

 सर्वाणि च तानि शस्त्राणि, सर्वे च ये शस्त्रभृतः, तेषां वरः । आज्यप्रउगादिशस्त्रमन्त्रभृतां वरश्च । युद्धकाले सर्वशस्त्रैः भृतं पूर्णमम्बरं येन ॥

## 764. प्रग्रहः 

 भक्तानां प्रग्रहणात् प्रग्रहः । रथरश्मिगतस्तन्नामा । प्रकृष्टैर्गृह्यत इति च । प्रकर्षेण गृह्यते । प्रकृष्ट इति गृह्यते ॥

## 765. निग्रहः 

 दुष्टानां निग्रहणात् निग्रहः । भक्तांश्च नितरां गृह्णाति । भक्तैश्च हृदि निधाय गृह्यते । नीचैर्गिरन्तीति निग्रानसुरान् जहाति ॥

## 766. व्यग्रः 

 उत्तरकाष्ठारहितो विगताग्रो व्यग्रः । व्यग्रेषु स्थितस्तन्नामा । वाति अग्रे । विश्व अग्रश्च । वीन् ज्ञानिनः, अगानज्ञानिनश्च रमयति राययति च ॥

## 767. नैकशृङ्गः 

 अनेकशृङ्गेषु हरिणादिषु स्थितस्तन्नामा । अवतारविशेषेषु च नैकशृङ्गः । नैकानि गिरिशृङ्गाणि वासस्थानान्यस्य । नैकानि शृङ्गाणि प्रभुत्वान्यनेन ॥

## 768. गदाग्रजः 

 कृष्णावतारे गदस्य रोहिणीतनयस्याग्रजः । संसराख्यस्य गदस्याग्रे अन्ते जायत इति गदाग्रजः । गदाया अग्रे संहारशक्तिरूपेण अभिव्यक्तः । 'भूः स्वाहा’ इत्यादीनां निगदानामग्रे व्यज्यत इति च गदाग्रजः । आदौ वेदान् गदतीति गदः । अग्रे जातश्च । अग्रजो ब्रह्मा वेदानां गदो वक्ता येन । गदारूपो वायुरग्रे जातो यस्मात् । 'यस्य गदा पवमानः' इति ह्याचार्यवचनम् ॥ 94 ॥

## 769. चतुर्मूर्त्तिः 

 चतस्रः मूर्तयः विश्वतैजसप्राज्ञतुरीयाख्या अस्येत्ययं चतुर्मूर्तिः । चतुरमूर्तिश्च सः । शुक्लं रक्तं रौग्मं कृष्णमिति चतुर्भी रूपैरुपेता मूर्तिरस्य । चतुर्भिर्वेदैः, नामाख्यातोपसर्गाव्ययैश्च वर्णनीयाऽस्य मूर्त्तिः ॥

## 770. चतुर्बाहुः 

 चत्वारोऽस्य बाहव इति चतुर्बाहुः । चतुर्भिरश्वैर्बाह्यत इति चतुर्बाहुः । दैत्यान् दानवान् राक्षसान् पिशाचांश्चेति चतुरो बाधत इति चतुर्बाहुः । बाधतेर्हकार इति वैयाकरणाः । चत्वारि चक्रादीनि यस्य बाहौ । चतुर्विधा बाः पुरुषार्थाः । ब कामने । तान् जुहोति ददातीति चतुर्बाहुः । पत्रं पुष्पं फलं तोयमिति चत्वारि भक्त्या दत्तानि जुहोत्यादत्त इति चतुर्बाहुः । हु दानादानयोः ॥

## 771. चतुर्व्यूहः 

 द्वितीयं रूपम् । 138तमं प्रथमम् । वासुदेवसङ्कर्षण प्रद्युम्नानिरुद्धाख्याः चत्वारो व्यूहा अस्येति चतुर्व्यूहः । चतुर्भिराश्रमैर्वर्णैर्वा उपासीना एनं विविधमूहन्ते । चतुर्भिर्वेदैश्च ॥

## 772. चतुर्गतिः 

 चतुर्णां वर्णानामाश्रमाणां च गतिः । चतुर्णां आर्तानां जिज्ञासूनां अर्थार्थिनां ज्ञानिनां च गतिरिति चतुर्गतिः । चतुर्णां पुरुषार्थानां च गतिः । चतुरवस्थाप्रेरकश्चायम् ॥

## 773. चतुरात्मा 

 द्वितीयं रूपम् । 137तमं प्रथमम् । चतुरश्चायमात्मा । चत्वारश्च आत्मान्तरात्मपरमात्मज्ञानात्मानोऽस्यात्मान इति चतु रात्मा । रामलक्ष्मणभरतशत्रुघ्नात्मना वा चतुरात्मा । चतुर्भिः अकारोकारमकारनादैः 'ओ श्रावय' इत्याद्यैश्चतुरक्षरैर्मन्त्रैर्वा, विश्वतैजसप्राज्ञतुरीयैश्चतुर्भी रूपैर्वा आप्यते गम्यत इति च । मुक्तैश्च चतुर्भिः सालोक्यसामीप्यसारूप्यसायुज्यभाजनैर्गम्यते ॥

## 774. चतुर्भावः 

 चत्वारि अण्डजादीनि जीवजातानि भावयतीत्ययं चतु र्भावः । चतुर्णां वर्णानां चत्वारः भावाः स्वभावा अनेन । ' चातुर्वर्ण्यं मया सृष्टम्' इति ह्याह । चत्वारो वर्णा आश्रमा वा भवन्त्यनेन । कुटीचकादींश्चतुरो न्यासिनश्च भावयति । न्यासिभिश्चायं भाव्यते ॥

## 775. चतुर्वेदवित् 

 अयमेक एव वेत्ति चतुरो वेदानिति चतुर्वेदवित् । चतुरोऽपि वेदान् विन्दति वाच्यतया । पञ्चरात्रं, रामायणं, भारतम्, पुराणानि च चत्वारः पौरुषेया वेदाः । तानपि वेत्ति विन्दति च ॥

## 776. एकपात् 

 विश्वानि भूतान्येकः पादोऽस्येति एकपात् । अयमेक एव सर्वं पाति चात्ति च ॥ 95 ॥

## 777. समावर्त्तः 

 सम्यगावर्तयति संसार इति समावर्तः । आवर्तयति सृष्टि चक्रमिति वा । सम एव आ समन्ताद् वर्तते । मया सहितः समः । आवर्तत इत्यावर्तः । कालतो देशतश्च समया रमया सह वर्तत इति समावर्तः । समानि समस्तानि सत्वरजस्तमांसि अवर्तमानान्यत्र । सम्पूर्णत्वात् सं चाऽवर्तश्च ॥

## 778. अनिवृत्तात्मा (निवृत्तात्मा ) 

 अनिवृत्तोऽस्यात्मेति अनिवृत्तात्मा । अनिषु प्राणिषु वृत्तो वाऽत्मा । अश्व निवृत्तात्मा च । अनी प्राणाख्य पुत्रवान् वृत्तात्मा च । अथ च सर्वतो निवृत्तो निर्लिप्तोऽयमात्मा ॥

## 779. दुर्ज्जयः 

 भक्तिज्ञानादिना बहुजन्मसञ्चितेन महता प्रयासेन जयत्येनम्, तदपि तदनुग्रहबलेनैवेति दुर्जयः । दुरिति निषेधे च वर्तते । न केनापि जीयत इति दुर्जयः । दुष्टान् जयति । दुरितं जयति ॥

## 780. दुरतिक्रमः 

 न कोऽप्यमुमतिक्रामतीति दुरतिक्रमः । दुःखमयं संसार मतीत्य एनं क्रामन्तीति च दुरतिक्रमः ॥

## 781. दुर्लभः 

 अभक्तानां दुर्लभः । अलभ्यः । भक्तैश्च दुःखेन लभ्यते । दुष्टान् लाययन् भाति । दुःखं लान् भाति विनाशयति च ॥

## 782. दुर्गमः 

 अगम्यो दुर्गमः । भक्त्या पुनर्दुःखेन गम्यते अवगम्यते च भगवान् । दुर्ग इति मीयते । दुर्गेषु शास्त्रेषु मीयते ॥

## 783. दुर्गः 

 दुर्गेषु गतस्तन्नामा । दुःखिषु, दुःखिभिरवगतः । दुःखेन चावगतः । अनवगतश्च दुष्टानाम् । शिष्टपालनाय दुष्टानभिगच्छति च । अपगमयति दुःखं च दुरितं च ॥

## 784. दुरावासः 

 दुरावासः दुःखेन ज्ञानिभिर्हृदय आवास्यत इति । अज्ञानिनां दूरावासो वा दुरावासः । ये दुष्टानावान्ति तानस्यति ॥

## 785. दुरारिहा 

 दुष्टान् आपततोऽरीन् हन्तीति दुरारिहा । तदपि दूरतः दृष्टिमात्रेण आहते । न कचाकचि न मुष्टीमुष्टि युध्वा ॥ 96 ॥

## 786. शुभाङ्गः 

 द्वितीयं रूपम् । 591तममाद्यम् । शुभानि ज्ञानानन्द मयान्यङ्गान्यस्येति शुभाङ्गः । शुभानङ्गति गच्छति ॥

## 787. लोकसारङ्गः 

 त्रयाणां लोकानां सारं सङ्गमय्य त्रीण्यक्षराण्यकुरुतेति लोकसारङ्गः । ज्ञानरूपत्वात् लोकः । सारभुक्त्वाच्च सारङ्गः । भक्तानां च सारमेव गमयति, न पुनरसारं दुःखाज्ञानादिकम् । लोकसारं चतुर्मुखं गमयति चरमोपदेशाय । लोकसारेण गम्यते । बिन्दु धारणे । ज्ञानरूपत्वाल्लोकः । साराङ्गश्च । लोक्यत्वाद्वा लोकः । लोकसारा ब्रह्मादयोऽस्याङ्गभूताः ॥

## 788. सुतन्तुः 

 ब्रह्मणा वायुना वा शोभनसन्तान इति सुतन्तुः । शोभनाः तन्तवः नामाख्यानि दामान्यस्येति सुतन्तुः सर्वशब्दवाच्यः । सुतं ब्रह्माणं वायुं वा तुदति प्रेरयति । सुतं वा सोमभागं तत्तदेवेषु तुदति । सुष्ठु सर्वं तनोति तुदति च । प्रेरणेऽपि तुदतिं मन्यन्ते ॥

## 789. तन्तुवर्द्धनः 

 तन्तुं देवमनुष्यतिर्यगाद्यात्मना वर्धयतीति तन्तुवर्धनः । अन्ते च तन्तुं वर्धयति नाशयतीति तन्तुवर्धनः । संसारतन्तुं च वर्धयति राजसानाम् । नाशयति सात्विकानाम् ॥

## 790. इन्द्रकर्म्मा 

 इन्द्रं सर्वसमर्थं कर्मास्य । इन्द्रस्य कर्माप्यस्यैव कर्मेति इन्द्रकर्मा । इन्द्रश्च सर्वकर्तृत्वात् मातृत्वात् कर्मा च ॥

## 791. महाकर्म्मा 

 द्वितीयं रूपम् । 676 तमं प्रथमम् । महान्ति चास्य कर्माणि । महनीयश्चायमकर्मा च । मह्यते चायमकर्मेति च । मश्च वामकर्मा च ॥

## 792. कृतकर्म्मा 

 कृतमेव सर्वं न कर्तव्यमस्येति । कृतानि कर्माणि जीवजातान्यनेन । जीवानां कर्माणि च ॥

## 793. कृतागमः 

 द्वितीयं रूपम् । 659तमं प्रथमम् । आगमैः गुणपूर्णत्वेन कृतो निरूपितः। भक्तरक्षार्थं कृतमागमनं येन । कृता आगमा यद र्थम्। कृतमगमचरं जगद् येन, मन्तृत्वान्मश्च । अकृत आगमो यस्येति वा ॥ 97 ॥

## 794. उद्भवः 

 द्वितीयं रूपम् । 374तमं प्रथमम् । उत्कृष्टो भवति, उद्गतो भवति, स्वयं स्वेच्छया उद्भवति, जगच्चानेनोद्भवतीति । उच्चत्वा दुत् । भवत्यनेन सर्वमिति भवः । उदे भवति । बाह्यजगत उत्कृष्य स्वप्नप्रपञ्चमनुभावयति ॥

## 795. सुन्दरः 

 जगन्मोहनसौन्दर्यशाली । सुखं ददत इति सुन्दानि ज्ञानानि, तानि राति । सुखदारणाच्च सुन्दरः ॥

## 796. सुन्दः 

 सुखदानात् सुन्दः । भक्त्या सुष्ठु उनत्ति क्लिद्यति वा । सौष्ठवं ददाति वा ॥

## 797. रत्ननाभः 

 चतुर्मुखाख्यं पुत्ररत्नमस्य नाभाविति रत्ननाभः । रतिर्वा रत्नम् । रतिगर्भः । विश्वाख्यं वा रत्नमस्य नाभौ । रत्नं रतिं नयत्यपनयति चेति रत्ननः आ भाति । रतिनयनाद् रत्नः । लोकनेतृष्वा भाति च । अभः ज्ञानानन्दादिरहितो न भवतीति च नाभः । भ आनन्दे । भ ज्ञाने । स्वयं रत्नः सुखरूपः सन्नयं नभेषु दुःखिषु गत इति नाभः । रत्नमिव रमणीया नाभिरस्य ॥

## 798. सुलोचनः 

 सुन्दरे लोचने अस्येति सुलोचनः । सुन्दरं आलोचनं चास्य भवति । सुष्ठु लुप्तसंसाराः सुलावः मुक्ताः । तैश्चीयते नित्यमाराध्यत इति सुलोचनः । चायृ पूजानिशामनयोः । लुप्तभा भविनोऽपि सुलावः । तैरपि दुःखप्रहाणाय चीयते ॥

## 799. अर्कः 

 अर्च्यत्वादर्कः । अर्चनसाधनं कं जलमस्येति च । अरं कं सुखमस्येति च । अर्कगतश्च तन्नामा ॥

## 800. वाजसनः 

 वाजमन्नं, ज्ञानयुद्धं वा सनोति ददातीति । वाजिरूपेण यजुर्वेदं सूर्यगः सन् ददाति याज्ञवल्क्यायेति वाजिसन एव वाज सन उच्यते । 'वाजसनिः' इति कचित् । ॥ इति नाम्नामष्टमं शतकम् ॥

## 801. शृङ्गी 

 शृङ्गवान् मत्स्यादिरूपेषु । चत्वारो वेदा अस्य शृङ्गानीवेति च शृङ्गी । ' चत्वारि शृङ्गा' इति हि श्रुतिः । शृणाति च जगत् । गीयते च वेदैः । शृङ्गवत्सु गतस्तन्नामा चायम् ।

## 802. जयन्तः 

 भक्तानां जयं तनोतीति जयन्तः । जयतीति जयन्तः । जि अभिभवे इत्यतो जीयादिति जयन्तो राजेति वैयाकरणाः । राजसु गतो जयन्तः । जनयति, यमयति, तनोति च । जयन्तगतस्तन्नामा ॥

## 803. सर्वविज्जयी 

 सर्वविदः लब्धकामान् सर्वज्ञान् ब्रह्मादीनपि जयतीति सर्वविज्जयी । सर्विच्चासौ जयी च वा । सर्वविदः जयिनः अनेन । पूर्णत्वात् सर्वः । वेत्ति विन्दति वेदयतीति विच्च, जयी च ॥98 ॥

## 804. सुवर्णबिन्दुः 

 सुवर्णौ अकार उकारश्च बिन्दुर्मकारश्च यस्य वाचकाः स सुवर्णबिन्दुः । सुवर्णं कोशं विन्दतीति सुवर्णबिन्दुः । सुवर्णं वेदं वाच्यतया विन्दतीति सुवर्णबिन्दुः । सुवर्णान् अकारादिक्षकारान्तान् वा विन्दति । सुवर्णाः बिन्दवः अङ्गान्यस्येति वा ।

## 805. अक्षोभ्यः 

 रक्षोभिरक्षोभ्यः । न केनापि क्षोभ्यते । अक्षयत्वादक्षः । उच्चं भमानन्दं ज्ञानं वा यातीति उभ्यः । अधिकमुपरि ( 999) ।

## 806. सर्ववागीश्वरेश्वरः 

 सर्वासां वाचां सर्वेषां च वागीश्वराणामीश्वर इति सर्ववागीश्वरेश्वरः । सर्वं वक्तीति सर्ववाक्, ईश्वराणाम पीश्वरश्चायम् । सर्वश्च वागीश्वरेश्वरश्च ॥

## 807. महाह्रदः 

 महानयं ज्ञानानन्दह्रदः । महाह्रदेषु गतश्च । महश्चायमा ह्रादत इत्याह्रदश्च । ह्राद अव्यक्ते शब्दे । पृषोदरादित्वात् ह्रस्व इति वैयकरणाः । ह्रदधातुरप्यासीदिति भाति । महानाह्लादो वा महा हृदः । महमाहरति ददाति च फलमिति च ॥

## 808. महागर्त्तः 

 संसारगर्तः महान् दुरतिक्रमो जीवानामनेनेति महागर्तः । महति तमोगर्ते निगूढः । अज्ञानगर्ते वा तामसानाम् । महान्तो गर्ता अवटा भूमावनेन । महान्तोऽगा अश्वत्थादयो हिमालयादयश्च । तेषु ऋतो गतः । महांश्चायमगर्तश्चेति ॥

## 809. महाभूतः 

 महानयं भूतः । महान्ति भूतान्यनेन सृष्टानीति च महा भूतः । महाभूतिरस्येति महाभूतः । महानयम्, न भवति न जायत इत्यभूः, भवतीति भूर्वा, ततश्च । महाभूतगतश्च ॥

## 810. महानिधिः 

 महानयं गुणनिधिः । महान्तो निधयश्चानेन । महान्, अनिनः प्राणिनः धत्ते च । अश्वायं ज्ञानिनां निधिश्च ॥ 99 ॥

## 811. कुमुदः 

 द्वितीयं रूपम् । 594तमं प्रथमम् । कुत्सितानां मुदं द्यति । कुमुदगतः कुमुदः । कोः भूमेर्मुदाऽनेन । कुमुच्च अश्च । कुरवो मोदन्तेऽनेन ॥

## 812. कुन्दरः 

 कुं कुत्सितं जनं दारयन् कुन्दरः । कुं भूमिं दारयन् वराहरूपेण कुन्दरः । कुन्दैः कुसुमैः रमते । कुं भूमिं ददत्सु वदान्येषु रमते । कुत्सितानां दरो भयमनेन ॥

## 813. कुन्दः 

 कुं भूमिं ददातीति कुन्दः । स्वयं च काश्यपाय ददाति । कुत्सितं जनं द्यतीति कुन्दः ॥

## 814. पर्जन्यः 

 पर्जन्यगतः पर्जन्यनामा । परा उत्तमा अपि अस्य जन्याः इति पर्जन्यः । पर्जन्यवदभीष्टवर्षणात् पर्जन्यः । परस्य जीवस्यार्थे सर्वं जनयति । पूषु सेचने । मेघगतः पर्षति गर्जति चेति पर्जन्य इति वैयाकरणाः । तेषां पक्षे 'अन्यप्रत्ययः' राजन्य इति यथा ॥

## 815. पावनः 

 द्वितीयं रूपम् । 292तमं प्रथमम् । सर्वं पुनातीति पावनः । पालकानां देवानामप्यवनः । पतितानप्यवति ॥

## 816. अनिलः 

 द्वितीयं रूपम् । 235तमं प्रथमम् । अनिलान्तर्गतोऽय मित्यनिलः । अश्वायमन्येषां निलयश्च । अनिनः प्राणिनोऽत्र लीना भवन्ति । लाति चायमनिनः । अनिनां चायं लाति सर्वं ददाति । अनन्त्यनेन सर्वे । अनितेरिलच्प्रत्यय इति वैयाकरणाः ॥

## 817. अमृताशः 

 अमृतमश्नाति । अमृता देवा अपि मुक्ता अप्यस्यान्न मिति अमृताशः । अमृतया रमया सह लीलया सुखमश्नाति । अमृतायाः शमनेन । आशा अप्यनेन । अमृता अभग्ना आशा इच्छा अस्येत्यमृताशः । अमृतश्च आश आनन्दमयश्च ॥

## 818. अमृतवपुः 

 अमृतं नित्यं वपुरस्येति अमृतवपुः । अमृतानां मुक्तानां वं ज्ञानं पुष्णातीति अमृतवपुः । अमृत उप्यते पूर्वकर्मानुसारेण सर्वमनेनेति वपुश्च ॥

## 819. सर्वज्ञः 

 द्वितीयं रूपम् । 455 तममाद्यम् । सर्वं जनयति सर्वज्ञः । सर्वेषु सुप्तेष्वयं ज्ञः । सर्वेऽपि ज्ञा जीवा अस्येति सर्वज्ञः । सर वाति च जीवानिति सर्वज्ञः ॥

## 820. सर्वतोमुखः 

 'विश्वतश्चक्षुरुत विश्वतोमुखः' इति सर्वतोमुखः । सृतमनेन विश्वमिति सर्वः सर्वगतः । तनोति भक्ताभीष्टमिति तः । ओः शम्भोरपि मुखः प्रमुखः । सर्वतीति सर्वः । षर्व हिंसायाम् । सर्वतः सर्वेषु नाशकेषु अयं प्रमुखः । सर्वता जगन्नाशकता । तस्यामयमुमुखः प्रमुखः शम्भोरपीति ॥ 100 ॥

## 821. सुलभः 

 भक्तानां सुलभः । सुलाः सुखदाः । तेषु भाति । सुष्ठु लान्तीति वा सुलाः । वदान्याः । तेषु भाति । ते च भान्त्यनेन । सुखं लभन्तेऽनेन ॥

## 822. सुव्रतः 

 द्वितीयं रूपम् । 457तममाद्यम् । सुखरूपः वरणीयश्च ततश्च । सुवेषु सुज्ञानिषु रतः । सुज्ञाने च रतः । समीचीने वं रं च ज्ञानं रमणं च सुवरे एव सुत्रे । तत्र रतस्ताभ्यां ततो वा ॥

## 823. सिद्धः 

 द्वितीयं रूपम् । 97तममाद्यम् । सिचो बन्धनानि सितान् बद्धान् वा धत्ते । सिद्धा मुक्ता अस्य सन्ति । सर्वाः सिद्धीश्चायं धत्ते । नित्यसिद्धा च रमाऽस्य भार्यात्वेनाऽस्ति ॥

## 824. शत्रुजित् 

 देवशत्रून् जयतीति शत्रुजित् । सात्विकानां वा शत्रून् । अन्तःशत्रून् कामादीन् जयन्त्यनेन ॥

## 825. शत्रुतापनः 

 देवशत्रून् तापयतीति शत्रुतापनः । ज्ञानशत्रून् वा । अविद्याशत्रुरयं तापनश्चासुराणाम् ॥

## 826. न्यग्रोधः 

 न्यग्रोधगतः न्यग्रोधनामा । 'आल' इति भाषायाम् । न्यक्कृत्य शत्रून् रुणद्धि रोधयति च । विश्वद्रुमगः न्यक् नीचैः रोहति च। 'न्यग्रोधश्च शमीतरौ' इत्यभिधानाच्छमीगतश्च न्यग्रोधः । न्यग्रोध उदुम्बर इति स्थिते पुनः सन्धिः । शिरोपधानमितिवत् । 'सहस्रपादाक्षिशिरोरुबाहवे' इतिवच्च । 'लोपशि पुनः सन्धिः' इति सारस्वतं व्याकरणम् । रूपाणामभेदज्ञापनाय च लोपसन्धिः ॥

## 827. उदुम्बरः 

 उदुम्बरगतः उदुम्बरः । 'अत्ति' इति भाषायाम् । उत्कृष्टः सर्वस्मादुद्गतः, उं तामसं उग्रं बेन कामितेन राहयति । उं शम्भुं वृणाति च । उत्कृष्टटाम्बर इत्युदम्बर एवोदुम्बरः ॥

## 828. अश्वत्थः 

 अश्वत्थगतः अश्वत्थः । 'अरळि' इति भाषायाम् । आशुवानादश्वः । ततश्च सर्वत्र, सर्वस्यान्तः स्थितश्चेति थः । अश्वाकारः स्थित इति चाश्वत्थः । अश्वेषु च स्थितः । अकारवाच्यः शुन्यपि स्थितः । ' शुनि चैव श्वपाके च पण्डिताः समदर्शिनः' इति हि स्मरन्ति । 'अहं वै श्वा नरो भूत्वा' इति च । चलतया अश्ववदाचरतीत्यश्वत् जगत्, तदस्य थमन्नमित्यश्वत्थः । 'अन्नं थम्' इति श्रुतिः । स्थितिहेतुत्वादन्नं थमित्युच्यत इत्यर्थः । हयग्रीवरूपेण अश्वतीत्यश्वन् भगवान् । स्थितश्च सर्वत्र ॥

## 829. चाणूरान्ध्रनिसूदनः 

 अन्ध्रदेशगतं चाणूराख्यं मल्लं सूदितवानिति चाणूरान्ध्रनिसूदनः । नीचाः, अणवः क्षुद्राश्च, रान्ध्राश्च परच्छिद्रान्वेषिणश्च ये तेषां निसूदनः । तमेनं नीचाणुरान्ध्रनिसूदनं सन्तं चाणूरान्ध्रनिसूदमाचक्षते परोक्षेण । ये च वाचा अणवः, उपरेण शरीरेण अन्धरतयः, तेषां च निसूदनः । तमेनं वाचाणूपरान्ध्रनिसूदनं चाणूरान्ध्रनिसूदनमाचक्षते । चाणूरस्य, अन्ध्रस्य अन्ध इत्यन्नम् अन्नरतस्य निसूदनः । चिताः सङ्गताः अणवः क्षुद्राः, रत्या अन्धाः रान्धाः, तेषां रं सुखं निसूदयति । तमेनं चाणुरान्धरनिसूदनं चाणू रान्ध्रनिसूदनमाचक्षते । येये च चाणूर इवान्धरतयस्तानयं निसूद यति । चकारवाच्यश्च, अणुश्च । उच्च रन्ध्रं हृदयाख्यं वासस्थान मस्येत्युरन्धश्च, दोषनिसूदनश्च । अथच ओः शम्भोः रन्ध्रं क्वचिद्धरिणा सह स्पर्धादिकं दोषं निसूदयति च । ये चाणमन्नमेव केवलमूरीकुर्वन्ति चाणूरा उदरम्भरयस्तुन्दपरिमृजाः । अत एवान्धसि अन्ने रता । अन्धे वा तमसि रताः । तानयं नीचैः सूदते निरस्यति सूदयति घातयति वा । षूद क्षरणे। क्षरणं निरसनम् । षूद घाते च । चणश्चाणश्चान्नमिति वैयाकरणाः । केचित् 'चाणूरान्ध्रनिषूदनः' इति पठित्वा सुषामादित्वात् षत्वमित्याचक्षते । 'निसूदनः' इत्येव प्रतनः पाठः । अधिकं भूमि कायाम् ॥ 101 ।

## 830. सहस्रार्चिः 

 सहस्राणि अर्चीष्यस्येति अनन्तदीप्तिः । जनानां सहस्रैरर्चितः । पुष्पसहस्रैरर्चितः । मन्त्रसहस्रैरर्चितः । तुळसी मञ्जरीसहस्रैरपि । अवताररूपेष्वपि सह सरन्त्यर्चीष्यस्य । अर्चितान्य नन्तानि रूपाण्यस्य ॥

## 831. सप्तजिह्वः 

 सप्तजिह्वेऽग्नौ स्थितः सप्तजिह्वः । सप्तभिरपि विभक्तिभिरयमेव हूयते इति सप्तजिह्वः । कर्ता कर्म च करणमित्याद्या विभक्त्यर्थाः स एवेत्यर्थः । सप्तभिरिन्द्रियैः जिह्वाभिरिव विषयानत्ति लीलया। 'अधिष्ठाय मनश्चायं विषयानुपसेवते' इति हि स्मरन्ति ॥

## 832. सप्तैधाः 

 सप्तेन्द्रियगतस्य सप्त रूपादयः समिधोऽस्येति सप्तैधाः । सप्तेन्द्रियाणि धातवो वा एधन्तेऽनेनेति सप्तैधाः । सप्ताः सजटा मुनय एधन्तेऽनेन । सप्त पाण्डवानामक्षोहिण्य ऐधन्तानेन । सप्त लोकाः सागरा गिरयो नद्यश्च एधन्तेऽनेन । सप्तर्षयः सप्त स्वरा सप्त वासराच ॥

## 833. सप्तवाहनः 

 सप्त च्छन्दांसि वाहनान्यस्येति सप्तवाहनः । सप्त वासरा वा । सप्त लोकान् वाहयति । सप्त महानदीर्वाहयति । सप्त कुलाचलान् वहति च । सप्तान् सजटान् योगिनो वहति । सप्तर्षीन् वा । सप्त स्वरा एनमेव गायन्तो वहन्ति । सप्तविद्या वाहयन्त्येनम् । सप्तधातून् वहत्ययम् । दत्तव्यासादिरूपेषु प्तया जटयासहित इति सप्तः । सर्वं वाहयति सर्ववाहनगतश्चेति वाहनः । सप्तवाहः सप्ताश्वः सविता । तं नयति ॥

## 834. अमूर्त्तिः 

 मूर्तिः प्राकृतं रूपमस्य न भवतीति अमूर्तिः । अकारवाच्या च मूर्तिरस्य । अप्राकृता मूर्तिरस्य ॥

## 835. अनघः 

 द्वितीयं रूपम् । 146तमं प्रथमम् । शरीरारम्भकमघमस्य न विद्यत इत्यनघः । अनघा मुक्ता अस्य सन्ति । न विद्यतेऽघं दुःखं यस्य सोऽनघः । 'अघं दुःखं ' इति ह्यभिदधति । अनश्च धर्मश्च ॥

## 836. अचिन्त्यः 

 इदमित्थमिति पूर्णतया चिन्त्यो न भवति इति अचिन्त्यः । अकारवाच्य इति चिन्त्यः ॥

## 837. भयकृत् 

 अभक्तानां भयकृत् । नियतिमुल्लङ्घयतां भयकृत् । भं आनंदं यं ज्ञानं च करोति, कृन्तति वा । भक्तानां च भयं कृन्तति ॥

## 838. भयनाशनः 

 भक्तानां भयनाशनः । ये भयं नाशयन्ति तानपि भयनाशानयं नयति । असतां भययोरानन्दज्ञानयोर्नाशनः ॥ 102 ॥

## 839. अणुः 

 अणोरप्यणीयान् । जीवान्तर्यामी । अश्चायं नूयते सर्वैः । णु स्तुतौ । अश्वाऽनन्दशीलश्च । अण शब्दे । अण्यत इत्यणुः । अण गतौ । अणति सर्वत्रेत्यणुः । अणति जानाति सर्वमित्यणुः ॥

## 840. बृहत् 

 महतोऽपि महीयान् । बृहतोऽपि हन्ति । ब्रह्मादयोऽपि बृंहन्त्यनेनेति बृहत् ॥

## 841. कृशः 

 कृशस्यापि अन्तर्यामीति कृशादपि कृशः । कृशगतः कृशः । करोति शं भक्तानामिति कृशः । करोति तनूकरोतीति च कृशः । शो तनू करणे ॥

## 842. स्थूलः 

 स्थूलमप्यतिगत इति स्थूलादपि स्थूलः । स्थूलवस्तुगतः स्थूलः । निष्प्रज्ञं स्थूलमुच्यते । स्थूलयति जडमिति स्थूलः । कूटं स्थूलमुच्यते । स्थूलं चराचरकूटमस्यास्ति नियम्यतयेति स्थूलः । स्थूलयति परिबृंहयति जगदिति स्थूलः । स्थूल परिबृंहणे ॥

## 843. गुणभृत् 

 सर्वान् गुणान् बिभर्ति । गुणभूतान् ब्रह्मादीन् बिभर्ति ॥

## 844. निर्गुणः 

 त्रिगुणातीत इति निर्गुणः । गुणभूतान् ब्रह्मादीनतीत इति च । ज्ञानिभिर्निर्णीतगुणः । निर्गुणा मुक्ता अस्य सन्तीति निर्गुणः । निर्णिक्ता गावो वाचोऽस्येति निर्गुः णश्च ॥

## 845. महान् 

 देशतः कालतो गुणतः शक्तितश्च महान्। सर्वेभ्योऽपि महान् सर्वोत्तमः । महेष्वनिति । महनीया अप्यनेनानन्ति ॥

## 846. अधृतः 

 केनापि न धृतः । अ इति ज्ञानिभिर्धृतः ॥

## 847. स्वधृतः 

 स्वेनैव धृतः । स्वीयैरपि भक्त्या हृदये धृतः । अथापि सम्यगधृतः । स्वभक्ताश्च धृता अनेन । सुखरूपोऽधृतश्च ॥

## 848. स्वास्यः 

 सुन्दरं आस्यमस्येति स्वास्यः । स्वरूपभूतं चास्यमस्य । आस्यमिति सर्वाङ्गोपलक्षणम् । स्वीयान् न स्यति च ॥

## 849. प्राग्वंशः 

 सर्वतः प्राचीनतमोऽस्य वंशः आदिजीवस्य चतुर्मुखस्यापि जनकत्वादिति प्राग्वंशः । पुरातनत्वात् प्राक् । वं च शं चास्य स्त इति वंशः । यज्ञशालायां प्राग्वंशे स्थितः प्राग्वंशः ॥

## 850. वंशवर्द्धनः 

 वंशं वर्धयति नाशयति चेति वंशवर्द्धनः । वं च शं च वर्धयति । वंशश्च वर्धनश्च ॥ 103 ॥

## 851. भारभृत् 

 विश्वभारं बिभर्तीति भारभृत् । भक्तरक्षणभारं च । अरा दोषाः अरभृतो जीवाः अनेन भान्तो भवन्ति । अरभृतो दुष्टान् भाति विनाशयतीति भारभृत् । भ विनाशने ॥

## 852. कथितः 

 ज्ञानिभिः कथितः । सर्वैः पदैः कथितः । सर्वोत्तमत्वेन सर्वशास्त्रेषु कथितः । मुख्यवृत्त्या कथितः । नानाविधाभिः कथाभिरितोऽवगत इति कथेत एव कथितः । ज्ञानिभिः कथ्यते चेयते च । के ब्रह्मणि वायौ च स्थितः कास्थित एव कथितः ॥

## 853. योगी 

 ज्ञानभक्त्यादयः सर्वेऽप्युपाया एतदर्था इत्ययं योगी । सर्वैर्गुणैः नित्ययोगी । युज्यन्ते इति योगा ज्ञानादयो गुणाः । तेऽस्य सन्तीति योगी । ध्यानयोगेन गम्यश्चायम् ॥

## 854. योगीशः 

 योगिनामुपायसिद्धानामीष्ट इति योगीशः । योगी चाय मीशच । योगिनामिष्टं शमनेन ॥

## 855. सर्वकामदः 

 योगिनां भक्तानां सर्वकामदः । अभक्तानां सर्वान् कामान् द्यति च । सर्वश्चायं कामदश्च । सर्वेषां कं सुखमममज्ञानं च ददाति । सर्वन्ति नाशयन्ति संसारमिति सर्वा मुक्ताः । पर्व हिंसायाम् । तेषाममितं कं सुखं ददाति । ये हिंसकास्तामसाः तेषां कमा समन्तात् मं ज्ञानं च द्यति । सर्वका वा हिंसकाः । तेषामममज्ञानं ददाति ॥

## 856. आश्रमः 

 आ समन्ताद् विश्रामन्त्यत्रेति आश्रमः । मुनीनामा श्रमस्थानगतस्तन्नामा । चतुराश्रमनियन्ता तद्गतस्तन्नामा । आश्रयन्तीत्याश्राः । तेषां मा ज्ञानमनेन । आ समन्तात् शं रं रमणं मा चानेन । आ समन्तादश्रमश्च ॥

## 857. श्रमणः 

 केषाञ्चित् श्रमं नयति, कांश्चिदपि श्रमयतीति श्रमणः । श्रमणान्तर्यामित्वाच्च श्रमणः ॥

## 858. क्षामः 

 द्वितीयं रूपम् । 445 तममाद्यम् । प्रळये सर्वं क्षामयतीति क्षामः । अमितौ क्षौ कषौ आनंदश्चेष्टा चास्येति क्षामः । क्षमाया अयं स्वामी क्षामः । क्षः सर्वनिलयोऽमितश्च ॥

## 859. सुपर्णः 

 द्वितीयं रूपम् । 192तममाद्यम् । सुपूर्णत्वात् सुपर्णः । सुपरः परानन्दः । णः बलरूपश्च । सुखपानात् सुपः, वेदै रण्यते स्तूयत इति सुपर्णः । सुपैः मुक्तैः रण्यत इति वा सुपर्णः ॥

## 860. वायुवाहनः 

 द्वितीयं रूपम् । 332तमं प्रथमम्। वायुना सर्वं जगद् वाहयति निर्वाहयति चेति वायुवाहनः । वायुं वाहरूपमप्ययमेव अन्तःस्थित्वा प्रणयति । ओ वै शोषणे । वायति शोषयति जगदिति वायुः । वय गतौ । सर्वत्र गच्छतीति वायुः । वायुस्थत्वाच्च वायुः । वः ज्ञानरूपः । न हन्यत इत्यहनश्च ॥ 104 ॥

## 861. धनुर्द्धरः 

 शार्ङ्ग कोदण्डं वा धनुर्धरन् धनुर्धरः । सर्वधनुर्धरेषु गतः । 'धनुर्धरे धनुः' इति स्मरणात् धनव इति धनुष इति धनुर्धरा उच्यन्ते । तानप्ययं धरति । धन शब्दे । धनतीति धनुश्व धरश्च ॥

## 862. धनुर्वेदः 

 धनुर्वेदगतः । धनुर्विद्यां वेत्ति च वेदयति चेति धनुर्वेदः । धनुश्च वेदश्व ॥

## 863. दण्डः 

 दण्ड निपातने । दुष्टान् दण्डयतीति दण्डः । दण्डगत इति च दण्डः । दण्डो यमः । तन्नियन्ता । दण्डः सैन्यम् । तस्यापि नियन्ता । दं दातारं दमवन्तं वा प्रति डयते आकाशादवतीर्य पुरस्तिष्ठति गरुडवाहनोऽयं गजेन्द्रस्येव ॥

## 864. दमयिता 

 दण्डेन दुष्टदमनाद् दमयिता । दमेन यं ज्ञानमेषामिति दमयिनः । तांस्तारयतीति दमयिता ॥

## 865. दमः 

 इन्द्रियाणि दमयतीति दमः । ददाति प्रमामिति दमः । दण्डी मनुश्चेति दमः ॥

## 866. अपराजितः 

 द्वितीयं रूपम् । 720 तमं प्रथमम् । अपरेऽप्यर्जुना दयोsजिता अनेन । अश्च परैरजितश्च । भक्तिपराजितश्च । 'भक्तिवशः पुरुषः' इति श्रुतिः । अश्च परश्च । अजितश्च । अपँरैरकारोपासकैरा जितः । अथाप्यजितः । अपरैः शत्रुभिः सह आजिं गतः । आजिं तनोति वा देवानामर्थे ॥

## 867. सर्वसहः 

 सर्वं भक्तापराधं सहते । सर्वैरप्यनभिभवनीयः । सर्वश्व सहश्च । सारत्वाद्धानाच्च सश्च हश्च वा ॥

## 868. नियन्ता 

 सर्वस्यापि नियन्ता । केषाञ्चिन्नितान्तं यन्ता । अन्येषां निगृह्य यन्ता । परेषां नीचैर्यन्ता । अनिनां यन्ता वा ॥

## 869. नियमः (अनियमः ) 

 द्वितीयं रूपम् । 161तमं प्रथमम् । नितान्तं याति माति च । यं वायुमपि नितरां माति । निर्माति नाशयति च । यस्य मं ज्ञानमपि निखिलं यस्मात् । यमवन्तो यमाः । तेषु निहितो नियमः । स्वयं केनापि न नियम्यत इत्यनियमो वा ॥

## 870. यमः (अयमः) 

 द्वितीयं रूपम् । 161 तममाद्यम् ।अहिंसादिभिर्गुणैः साधकं यमयतीति यमः । यश्चायं मश्च । नास्त्यन्योऽस्य यमयितेति अयमो वा । अयते माति च वा ॥ 105 ॥

## 871. सत्ववान् 

 बलज्ञानसमाहारः सत्वम् । तद्वान् सत्ववान् । सत्वं जीवजातम् । नियम्यतया तद्वान् । सत्वं सत्वगुणः । पालनार्थं तदुपादानात् सत्ववान् सत्वस्वामी । निर्दोषत्वं सत्त्वम् । तद्वान् सत्त्ववान् ॥

## 872. सात्विकः 

 सत्वेषु जीवेषु स्थितः सात्विकः । विशेषतश्च सात्विकेषु स्थितः सात्विकः ॥

## 873. सत्यः 

 तृतीयं रूपम् । 212तमं द्वितीयम् । 106तमं प्रथमम् । सत्सु साधुः सत्यः । सद्गुणभरितः सत्यः । सत्यं जगदस्य निर्माणमिति सत्यः । यथार्थज्ञानपूर्विका कृतिः सत्यम् । तत्र गतः ॥

## 874. सत्यधर्म्मपरायणः 

 सत्यं धारयन्ति ये ते सत्यधर्माः भक्ताः। तेषामयं परमाश्रय इति सत्यधर्मपरायणः । सत्यं येषां धर्मस्ते सत्यधर्माणो वा । सत्यस्य जगतो धारकत्वात् सत्यधर्मो भगवान् परायणश्च सर्वेषाम् । सत्यश्च, धारकत्वाद् धर्मश्च परायणश्च । सत्यधर्मपरश्च अयनश्च । सत्यं धर्म इति वायो रूपद्वयं च । तयोरयं परायणः ॥

## 875. अभिप्रायः 

 अभितः प्रकृष्टः अयः शुभावहं तत्वम् । अभितः गतत्वाच्च अभिप्रायः सर्वगतः । भक्तानां च महानयमायः । सर्वशास्त्रार्थत्वेन ज्ञानिभिरभिप्रेयते ॥

## 876. प्रियाः 

 सर्वं प्रियमर्हतीति प्रियाः । प्रियेष्वर्हतमः । प्रियश्व अर्हश्च प्रियार्हः । प्रियानर्हयति चायम् ॥

## 877. अर्हप्रियकृत् 

 अर्हाणामेव प्रियकृत् । अर्हश्च प्रियकृच्च । क्वचित् प्रियं कृन्तति चायम् ॥

## 878. प्रीतिवर्द्धनः 

 प्रीतिं अभिवर्धयति नाशयति चेति प्रीतिवर्धनः । प्रीत्या वराणाम्, प्रीतिं वरयतां वा धनं बाह्यमान्तरं च येन । ये प्रीत्या वृणते तेषां वा ॥ 106 ॥

## 879. विहायसगतिः 

 विहायसो गतिर्व्याप्तिरनेनेति विहायसगतिः। विहायसं विहायः । विहायसवत् सर्वत्र गतिरस्येति । हृदयाकाशे अवगतिर स्येति च । विहायसे गणपतौ गतश्चायम् । 'विदुर्विहायसं व्योम पक्षिणश्च विहायसः' इति । तेन विहायस इति विहाया गरुडः । तेन विहायसे गगने गतिरस्येति च ॥

## 880. ज्योतिः 

 द्योतत इति ज्योतिः । ज्योतिषां ज्योतिः । 'द्युतेरिसिन्नादेश्च जः' इति हि दशपादिका । ज्योतिरित्यग्निः । ज्योतिरिति दिवा करः । तत्र गतो ज्योतिः । ज्योतिरिति नेत्रम् । तत्र गतं ब्रह्म ज्योतिः । ज्योतींषि नक्षत्राणि । तत्र गतं ज्योतिः । प्रकाशरूपत्वाच्च ज्योतिः । 'ज्योतिरग्नौ दिवाकरे । पुमान्नपुंसकं दृष्टौ स्यान्नक्षत्र प्रकाशयोः' । भारहरणेन ज्याया भूमेरूतिश्चानेन । तदा त्विदन्तमिदं पदम् ॥

## 881. सुरुचिः 

 सुखेन रोचत इति । शोभना कान्तिरस्य । शोभना अभिरुचिरस्य । सुरुचिगतश्चायम् ॥

## 882. हुतभुग्विभुः 

 हुतभुजोऽपि विभुः । यज्ञेषु हुतं भुङ्क्ते इति हुतभुक् । इन्द्रियाग्निषु हुतं च । हुतभुजि गतस्तन्नामा । हुतभुक्, विभुश्च । विविधो भवति, विशिष्टो भवति, विलक्षणो भवति, विभवतीति च विभुः । व्याप्तो भवतीति च । हुतभुजि गतो विभाति ॥

## 883. रविः 

 रवौ स्थितत्वाद् रविनामा । रु शब्दे । रौति रूयते रुवन्त्यनेनेति च रविः । खैरीयत इति च रविः ॥

## 884. विरोचनः 

 विविधं रोचते, विलक्षणतया रोचते, विशिष्टो रोचत इति विरोचनः । विरोचनगतः बलिं जनयामास ॥

## 885. सूर्यः 

 सूर्यान्तर्गतः सूर्यः । सूरिभिरीयत इति सूर्यः । सूते जग दिति सूर्यः । सुष्टूरीकरणाच्च सूर्यः । सरं यातीति च सूर्यः । 'सरतीति सूर्यः । सुवति प्रेरयति सर्वानिति सूर्यः' इति वैयाकरणाः । सूर्येऽर्कपर्णे स्थितश्च सूर्यः ॥

## 886. सविता 

 सूते जगदित्येव । सववन्तः सविनः, तानयं तारयति । सकारवाच्यः, विशिष्टस्तारयिता च । अधिकमुपरि (969) ॥

## 887. रविलोचनः 

 रविरस्य लोचनाज्जात इत्ययं रविलोचनः। रविजनकत्वात् रविनामकं लोचनमस्य । रविरस्य लोचने गतः । रौति च विरोचत इति विरोचनश्च । वौ गरुडे रोचते वा । सर्वं विलोचयत्यालोचयतीति च विलोचनः । रमानन्दरूपं विलक्षणं लोचनमस्य ॥ 107 ॥

## 888. अनन्तः 

 द्वितीयं रूपम् । 663तमं प्रथमम् । नान्तोऽस्य गुणा नामिति । अनन्ते शेषे गतश्चायमनन्तः । अनिति अन्तकश्च । अनमनतं तृणत्ति छिनत्तीत्यनन्तः ॥

## 889. हुतभुग्भोक्ता 

 हुतं पालयतीति हुतभुक् । सर्वं भुङ्क्ते भुनक्ति चेति भोक्ता । हुतभुजमपि भुनक्ति भुङ्क्ते च । हुतभुजि सन्निधाय हविषां भोक्ता । हुतं भुक्त्वा यजमानं भुनक्ति । हुतभुजा द्वारेण याज्ञिकानां पालयिता । अन्ते हुतभुजैव मुखेन सर्वमत्ति । 'अनन्तहुतभुक्' इति क्वचित् पाठः ॥

## 890. सुखदः 

 द्वितीयं रूपम् । 431तममाद्यम् । सुखं निर्दुष्टं ज्ञानं ददाति द्यति चेति सुखदः । सु आनन्दं खं ज्ञानं च ददाति । सुखा निर्दुष्टज्ञाना निर्दुष्टज्ञानाश्च मुक्ताः । तेषामभीष्टं ददाति ॥

## 891. नैकजः 

 अनेकै रूपैरभिव्यज्यत इति नैकजः । अनन्तरूपः । नैकाः स्वतः परस्परं च भिन्ना अनन्ता जीवाः । ते जायन्तेऽनेन । 'नैकदः ' इति च कचित् ॥

## 892. अग्रजः 

 सर्वस्मादग्रे वासुदेवाद्यात्मना जायत इति अग्रजः । अग्रजेषु स्थितस्तन्नामा ॥

## 893. अनिर्विण्णः 

 द्वितीयं रूपम् । 437तमं प्रथमम् । अनिभिः सह रमते । विन्नश्च तैः । अश्व निर्विण्णः सर्वलाभवान् पूर्णकामश्च । सर्वात्मना निश्चयेन विनो न भवति ॥

## 894. सदामर्षी 

 सतामपराधानां सदा मर्षणात् सदामर्षी । असत्सु सदा अमर्षवांश्चायम् । अमर्षिषु गतश्चायम् । सतः कृतापराधानपि आमर्ष यति । मृष तितिक्षायाम् ॥

## 895. लोकाधिष्ठानम् 

 सर्वलोकानां मूलाधारः । लोक्यत्वाल्लोकश्चाधिष्ठानं च । सर्वलोकाधिकं स्थानमस्य । अनेन च ॥

## 896. अद्भुतः 

 अत्याश्चर्यतमः । अत्ति च भवति चेत्यद्भुतः । 'अदिभूभ्यां डुतच्’ इति हि प्राचीनाः । ' अदि भुवो डुतच्' इत्यन्ये । अत्ति च भुवि ततश्च । भाशीलत्वाद् भुः । ततश्च । अन्ते जगदत्ति संहरतीति अत् शम्भुः । सोऽपि भवत्यस्मादिति अद्भुः । अत् सुखादनं भवत्यस्मादिति वा अद्भुः । तनोति च सर्वम् ॥ 108 ॥

## 897. सनात् 

 सनात् सनातनः । सनात् सनत् सनेत्येतानि नित्यवाचीनि पदानि । सना नित्यः सन्नत्ति जगत् ॥

## 898. सनातनतमः 

 अत एव सनातनतमः । सनातनेभ्यो कालाका शादिभ्योऽपि महानयम् । कालाकाशयोरंशतो हि जननमिव। सनातनैरपि ताम्यते । तमु काङ्क्षायाम् ॥

## 899. कपिलः 

 कपिः सुखपानात्, सूर्ये स्थित्वा जलपानाद् वा, लाति च भक्तानिति कपिलः । लाति आदत्ते सर्वं जगत् प्रळयकाले स्वोदर इति वा । कं पिबतीति कपयो मुक्ताः । तान् लाति वा । कपिरिति ब्रह्मवायू । कपिरिति हनुमान् । तौ तं वा लाति । आनन्दरूपः पाता लाता वा । रामावतारे कपीन् लातीति वा ॥

## 900. कपिः 

 कं पिबतीति कपिः । कपिषु सन्निहितः कपिनामा । विशिष्य च हनूमति सन्निहितं रूपम् । कं जलं पिबति सूर्यगतः । जलधिमग्नां भूमिं कात् जलात् वराहात्मा पाति च । कश्च पाति च ॥ ॥ इति नाम्नां नवमं शतकम् ॥

## 901. अप्ययः 

 तमप्येति भुवनं साम्पराय इति अप्ययः । नास्ति पातेत्यपि अपालकं जगत् । अकारवाच्येन स्वेनैव पालितं च, अन्ते तमेव एतीति अप्ययः । स्वयमपिः पालकान्तरहितः । आश्रयश्च सर्वेषाम् । अपीत्य व्ययवाच्यत्वादपि, ज्ञानरूपत्वादयः । 'अव्ययः' इति क्वचित् ॥

## 902. स्वस्तिदः 

 भक्तानां सन्ततसौख्यदः । अभक्तानां सौख्यं द्यति च । शोभनां सत्तां ददाति द्यति च ॥

## 903. स्वस्तिकृत् 

 स्वस्ति शोभनां स्थितिं, शोभनं वा सुखं करोति च कृन्तति चेति स्वस्तिकृत् ॥

## 904. स्वस्ति 

 सन्ततानन्दरूपत्वात् स्वस्ति । सर्वदाऽस्तीति च ॥

## 905. स्वस्तिभुग् 

 सन्ततं स्वरूपानन्दं स्वयं भुङ्क्ते, भक्तानां च भुनक्तीति स्वस्तिभुक् । स्वानन्दं भुञ्जतेऽनेनेति च ॥

## 906. स्वस्तिदक्षिणः 

 स्वस्तये दक्षः स्वस्तिदक्षिणः । स्वानन्दरूपः, भक्तेषु दक्षिणश्च ॥ 109 ॥

## 907. अरौद्रः 

 न कदाऽपि रौद्रो भवति । अथापि दुर्जनभर्जनकर्मणि नातोऽधिको रौद्रोऽस्ति । अकारेण चानेनान्ये रौद्रा भवन्ति । रौद्रौ रुद्रपुत्रौ स्कन्दविनायकौ कृष्णावतारे अकारवाच्यस्यास्य पुत्रौ प्रद्युम्नचारुदेष्णौ भवत इत्यरौद्रः । अरौ पुरोगते हन्तुं द्रवतीति अरौद्रः । रुद्रस्यायं कदापि नियम्यो न भवतीत्यरौद्रः । अश्व, असतां रौद्रश्च ॥

## 908. कुण्डली 

 मकरकुण्डलवान् । कुण्डलिन्यहौ गतः कुण्डली। अग्निकुण्डे लीनः । जलकुण्डेषु च तीर्थगतः । महति च जलकुण्डे जलधौ गतः । योनिकुण्डे रेतोरूपेण लीनः ॥

## 909. चक्री 

 धृतसुदर्शनः । जगच्चक्रं, कालचक्रं वाऽस्य वशे । जीवेन समुचितो गर्भं क्रामति । अधिकमुपरि (995) ।

## 910. विक्रमी 

 द्वितीयं रूपम् । पञ्चसप्ततमं प्रथमम् । अमितविक्रमः । विशिष्टपादविक्षेपवांश्च । विना गरुडेन, वौ वा क्रमते ॥

## 911. ऊर्जितशासनः 

 ऊर्ज बलप्राणनयोः । ऊर्जयतीति महाबलत्वादूर्जितः, सर्वचेष्टकत्वादूर्जितः। गुणैरूर्जितः । सर्वशासकश्च । सर्वदा ऊर्जितं शासनमस्येति ऊर्जितशासनः । न कोऽप्यस्य शासनशब्दमत्येति । दुष्टेषु शं सुखं निरस्यति, सत्सु च अस्यति स्थिरीकरोतीति च शासनः । शंरूपौ वायुर्ब्रह्मा चास्याऽसनभूतौ । तेष्वयमास्ते । तांश्चायं प्रेरयतीति च । ऊर्जितानां शासनं सुखस्थानमनेनेति च ॥

## 912. शब्दातिगः 

 सर्वानपि शब्दानतीत्य गतोऽस्य महिमा । न शब्दैः शक्यमस्य गुणा वर्णयितुम् । अन्येषां विधिशब्दमयमत्येति ॥

## 913. शब्दसहः 

 अथापि भक्तानां विधिशब्दं सहते । सर्वेऽपि शब्दा एनमेव तात्पर्यतो वदन्तीति सर्वशब्दसहश्चायम् ॥

## 914. शिशिरः 

 तापत्रयेण तप्तानां शिशिरवत् शीतल इति शिशिरः । शिशिरर्तुगतश्च । शृणातेः किरजिति वैयाकरणाः । शीर्यन्ते शत्रूणां तेजांस्यत्र अनेन वेति शिशिरः ॥

## 915. शर्वरीकरः 

 शर्वरीं करोतीति शर्वरीकरः । निशा च शर्वरी । अविद्या च शर्वरी । शर्वरीकरे चन्द्रे गतः ॥ 110 ॥

## 916. अक्रूरः 

 सौम्यः । अक्रूरे स्थितः । अक्रूरेषु च । अश्व । असत्सु क्रूरो निर्दयश्च । कृन्ततीति क्रूरः । कृतेः क्रू इत्यागमः, रक्प्रत्ययश्चेति वैयाकरणाः ॥

## 917. पेशलः 

 रमणीयः पेशलः । चतुरः पेशलः । पिश दीप्तौ । 'पिशति र्दीप्तिकर्मा' इति हरदत्तः । 'पिश अवयवे, पिश समाधौ ' इति च पठन्ति । पिंशतीति पेशः । पेशं लातीति पेशलः । पेशवान् वा । पे पालके शं लाति च । पाति च, ईशान् लाति च ॥

## 918. दक्षः 

 द्वितीयं रूपम् । 424तमं प्रथमम् । कर्तुमकर्तुमन्यथाकर्तुं समर्थो दक्षः । रमाया दक्षभागे स्थितत्वाद् दक्षः । दक्षगतस्तन्नामा दक्षः । दातृषु क्षियति निवसतीति दक्षः । क्षि निवासे ॥

## 919. दक्षिणः 

 सर्वत्र समदर्शित्वात् दक्षिणः । दक्षो वा दक्षिणः । दक्षश्चासाविनः। दक्षते भक्तानुग्रहाय धावतीति दक्षिणः । दक्षते दुष्ट दमनायेति च दक्षिणः । दक्षते सर्वं जानातीति दक्षिणः । दक्ष गति शासनयोः । दक्ष वृद्धौ शीघ्रार्थे च । दक्षभागे स्थित इनश्चायम् ॥

## 920. क्षमिणांवरः 

 क्षमावतां श्रेष्ठः क्षमिणां वरः । अपराधिष्वप्यक्रोधः क्षमा । क्षमिणां वरणीयः । षष्ठया अलुक् ।

## 921. विद्वत्तमः 

 विद्वदुत्तमः । विद्वद्भिस्ताम्यते । विद्वांश्च तमनीयश्च ॥

## 922. वीतभयः 

 सर्वाधिकत्वात्, सर्वस्य तदधीनत्वात् वीतभयः । ये भगवतः सकाशात् वीताः दूरं गताः तेषां भयकृच्चायम् । वीतं च भक्तानां भयमनेन । वीतः गरुडारूढः गरुडध्वजो वा । भाति याति चेति भयः । विशिष्टैर्ज्ञानिभिरितश्च वीतः ॥

## 923. पुण्यश्रवणकीर्त्तनः 

 पुण्यं पवित्रं श्रवणं कीर्तनं चास्येति पुण्य श्रवणकीर्तनः । ये परमपवित्रं भगवन्तं श्रुतवन्तस्ते पुण्यश्रवणाः । तैः कीर्तितोऽयमिति . पुण्यश्रवणकीर्तनः ॥ 111 ॥

## 924. उत्तारणः 

 उत्तारयति भवजलधेः । उत्कृष्टश्चायं तारणः । उच्च तारश्च णश्च । उत्तारकानप्ययं नयति ॥

## 925. दुष्कृतिहा 

 भक्तानां दुष्कृतीः हन्तीति, दुष्कृतिनश्च दुष्टान् हन्तीति दुष्कृतिहा । दुष्टानां कृतीश्च हन्ति ॥

## 926. पुण्यः 

 द्वितीयं रूपम् । 691तमं प्रथमम् । पुण्यप्रदचरितत्वात् पुण्यः । पुण्यं सुकृतम् । तत्स्वामित्वात् पुण्यः । पुरुभिः ब्रह्मादिभिः पूर्ण इति अण्यते गण्यते वा । पुरुषेषु अग्रगण्यः पुण्यः ॥

## 927. दुःस्वप्ननाशनः 

 दुःस्वप्नान् नाशयति । दुष्टान् दुःस्वप्नेन नाशयतीति दुःस्वप्ननाशनः । दुष्टानां दुःस्वप्न इव । नाशकच तेषाम् ॥

## 928. वीरहा 

 तृतीयं रूपम् । 745 तमं द्वितीयम् । 166तमं प्रथमम् । सन्मार्गपरिपन्थिनो वीरान् हन्तेति वीरहा । ईरस्य समीरस्य वायोः ये विरोद्धारस्ते वीरास्तानयं हन्ति ॥

## 929. रक्षणः 

 ईरभक्तानां सतां रक्षणाद् रक्षणः । प्रतिक्षणं रमणाच्च । रक्षतीति रक्षः । णश्चायमानन्दबलरूपश्च ॥

## 930. सन्तः 

 सम्यक् ततः सन्तत एव सन्तः । सन्तनोतीति सन्तः । सत्सु ततश्च सन्तः । लोपः समाने इत्येकतकारलोपः । नेदं सत्पदस्य बहुवचनमिति भ्रमितव्यम् । जयन्तपदवद्रूपम् । सन्तः सन्तौ सन्ता इति । दुःषन्त इति यथा । रूपविशेषस्य हीदं नाम । तस्मादेकवचनतैव युक्ता ॥

## 931. जीवनः 

 जीवान् जीवयन् जीवनः । जीवान् नयन् वा जीवनः । जीवानां वनं जलं येन । जीववन एव जीवनः ॥

## 932. पर्यवस्थितः 

 परितः अवस्थितः पर्यवस्थितः सर्वगतः । दैवैः परिगतः, ज्ञानिभिरवगतः, हृदयगुहायां स्थितश्च ॥ 112 ॥

## 933. अनन्तरूपः 

 एकस्यापि अनन्तानि एकरूपाणि रूपाण्यस्येति अनन्तरूपः । तानि च गुणतः कालतः देशतः शक्तितश्चानन्तानि । अनन्तं विश्वमनन्तकालं रूपयतीति च अनन्तरूपः । अनन्तस्य बिम्बरूपः सन् अनन्ते शेषे स्थितः । अनन्तानां जीवानां बिम्ब रूपः । 'रूपंरूपं प्रतिरूपो बभूव' इति हि श्रुतिः ॥

## 934. अनन्तश्रीः 

 अनन्ता श्रीः कान्तिरस्येति अनन्तश्रीः । अनन्ताः श्रियो वेदरूपा अस्येति अनन्तश्रीः । अनन्ता वै वेदाः । भगवतोऽनन्तरूपेषु श्रीरपि नित्यानपायिनी अनन्तरूपेति अनन्तश्रीः ॥

## 935. जितमन्युः 

 जितोऽनेन क्रोधरूपो मन्युः । भक्त्या जितः ज्ञानात्मक मन्युरूपश्चायमिति जितमन्युः । यथा प्रह्लादभक्त्या जित इति मन्युमयं नृसिंहरूपमुपसञ्जहार ॥

## 936. भयापहः 

 भक्तानां भयमपहन्तीति भयापहः । भयमापयति हन्ति च नाशयति च । ये भयमापयन्ति तानयं हन्ति ॥

## 937. चतुरश्रः 

 सर्वात्मना सर्वव्यापारेषु चतुरश्रः सुसङ्गतः । चतुरश्रेषु पदार्थेषु गतः । चतुरः श्रापयति श्रापयति खेदयति वा । द्रौपदीवस्त्राप हारे चतुर्णामेव न स्रावयत्यास्रम्, दुर्योधनस्य दुःशासनस्य कर्णस्य शकुनेश्च । 'चतुर्णामेव पापानामास्रं न पतितं तदा' इति स्मर णात् । चतुर्विधान्याश्राणि भवन्त्यनेन । दुःखे चाऽनन्दे च दुःख नटने चाऽनन्दनटने च । तृतीयोऽतिशये ॥

## 938. गभीरात्मा 

 अगाधमस्य स्वरूपमिति गभीरात्मा । गभीर इत्यगाध उच्यते । अचल उच्यते । गतभियां रमणश्चायमन्तरात्मा ॥

## 939. विदिशः 

 गुरुषु स्थित्वा विनेयानां विविधमुपदिशन् विदिशः । असुराणां विरुद्धं च दिशन् । स्वयं विगतदेशिकः ॥

## 940. व्यादिशः 

 राजादिषु स्थित्वा विविधमादिशन् व्यादिशः । अज्ञानिनां व्याख्याय दिशन् व्यादिशः । अयोग्यानां विरुद्धमादिशन् व्यादिशः ॥

## 941. दिशः 

 सर्वेषां तत्तद्योग्यं सर्वं दिशन् दिशः । दिक्षु सर्वासु एक एव सन्निहित इति च दिशः । एकवचनांतमेव चेदम् ॥ 113 ॥

## 942. अनादिः 

 नास्त्यस्याऽदिः । नास्त्यस्य कारणम् । अनस्याप्यादि रयम् । अनः सर्वचेष्टकश्चायमादिश्चायम् । अश्वायम्, नादिरनादिश्चा यम् । नश्चाऽदिश्च वा । नेतिनेति सर्वनिषेधगोचरत्वान्नः । 'धियो यो नः' इति बुद्धरूपो न इत्युक्तो हि गायत्र्याम् ॥

## 943. भूर्भुवोलक्ष्मीः 

 भूर्लोकस्य भुवोलोकस्य च शोभाकरोऽयं समृद्धि करोऽयमिति भूर्भुवोलक्ष्मीः । पूर्णत्वाद् भूः । भूतिवरत्वाद् भुवः । लक्ष्मीगतत्वात् तन्नामा । लक्ष्माणीयर्तीति च लक्ष्मीः ॥

## 944. सुवीरः 

 शोभनोऽयं वीरः । सुखरूपोऽयं वीरयतीति पराक्रमशाली च । विं गरुडं ईरयति प्रेरयतीति च वीरः । सुखविशिष्टः प्रेरकश्च । समीचीनः विशिष्टश्च ईरः समीरोऽप्यनेन ॥

## 945. रुचिराङ्गदः 

 रुचिरे अङ्गदे अस्येति रुचिराङ्गदः । केषाञ्चिद् रुचिरमङ्गं ददाति । केषाञ्चिद् रुचिरमङ्गं द्यति । रुचिरश्च प्राणिनामङ्गदश्च । अङ्गदे कपौ गतश्चायमङ्गदनामा । अङ्गदेषु गतश्च ॥

## 946. जननः 

 जगतां जननः जनकः । जनान् नयतीति जननः । न जायत इति जनः, नयति च सर्वम् । जनं जननं नयति च ॥

## 947. जनजन्मादिः 

 स्वयं न जायत इति जनः । अन्येषां जन्मनः अयमेव आदिः कारणम् । जनानां वा जन्म येन स जनजन्मा । अत एवाऽदिश्च सर्वेषाम् ॥

## 948. भीमः 

 द्वितीयं रूपम् । 358तममाद्यम् । भीमान्तर्यामी भीमः । 'भीमोऽतिपापेषु दुरन्तवीर्यः’ । शत्रुभयङ्करत्वाद् भीमः । भीः मा इति प्रत्याययन्नभयदो भीमः । भियं माति निर्माति, नाशयति चेति भीमः ॥

## 949. भीमपराक्रमः 

 भीमश्चास्य पराक्रम इति भीमपराक्रमः । भीमपरः स्वयं शत्रूनाक्रमते । लोकक्रमविलक्षणत्वादक्रमश्चायम् । भीमः सन् परानाक्रमते वा । भीमस्याप्यनेन पराक्रम इति च ॥ 114 ॥

## 950. आधारनिलयः 

 जगदाधाराणां देवानामपि निलयः । जगदा धारस्य वायोरपि निलयः । जगदाधारो वायुरस्य निलयः । आधारश्च निलयश्च । आ समन्ताद् धारा यत्र स आधारो जलपातः । तस्य निलयः ॥

## 951. धाता (अधाता ) 

 द्वितीयं रूपम् । त्रिचत्वारिंशं प्रथमम् । धार कत्वाद् धाता । शुभस्य धयनात् पानाद्वा धाता । धेट् पाने । धारि गतश्च तन्नामा । नान्यो धाताऽस्येत्यधाता वा । अधिको वा धाता ॥

## 952. पुष्पहासः 

 मुखपद्मे पुनरपरं विकसितं पुष्पमिवास्य हासः । गुणपुष्टः हासोऽस्य । भक्तपुष्टिकरः हासोऽस्य । पुष्यति पाति च हासोऽस्येति पुष्पहासः ॥

## 953. प्रजागरः 

 नित्यं जागृत इति प्रजागरः । प्रळये प्रजानां गरणाच्च । प्रजासु गतो रमते च । प्रजासु अगेषु अचरेषु च रमते ॥

## 954. ऊर्ध्वगः 

 ऊर्ध्वे गतः सहस्रारे गतः । ऊर्ध्वेषु देवादिषु गतः । ऊर्ध्वे सर्वत उपरि गतः । ऊर्ध्वं च गत इति ऊर्ध्वगः । पुण्यकृतः ऊर्ध्वं गमयति । ऊर्ध्वः सर्वोच्च इति शास्त्रैः ज्ञानिभिरवगतः ॥

## 955. सत्पथाचारः 

 सतां, सन् वा पन्थाः सत्पथम् । सत्पथं नारायणाद्यात्मना स्वयमाचरति, ऋषिषु स्थित्वा आचारयतीति सत्पथाचारः । सत्पथाः साधवस्तैराचर्यते अनुष्ठीयते उपास्यत इति सत्पथाचारः । अयं सन्, मोक्षगामिनां पन्थाश्च । आ समन्तात् चारयति कालचक्रमिति च सत्पथाचारः । सतः सता पथा चारयतीति च । स्वयं सतां पन्थाः । आचारगतश्च तेषाम् ॥

## 956. प्राणदः 

 चतुर्थं रूपम् । 409तमं तृतीयम् । 322तमं द्वितीयम् । पञ्चषष्टममाद्यम् । प्राणानिन्द्रियाणि ददाति द्यति चेति प्राणदः । प्रकृष्टश्चाणदश्च । प्र चाणश्च दश्वेति च । प्राणं चेष्टां ददाति । प्राणं प्रकृष्टानन्दं ददाति । प्रकृष्टबलं वा । मृतो जातः परीक्षित् । तस्य च कृष्णरूपेण प्राणं ददौ ॥

## 957. प्रणवः 

 द्वितीयं रूपम् । 410तमं प्रथमम् । प्रणवे वाच्यतया स्थितः प्रणवः । सर्वे प्रणमन्त्येनमिति प्रणवः । सर्वैः प्रणूयत इति प्रणवः । सर्वो वेदः यस्य प्रकृष्टो नवः स्तुतिः ॥

## 958. पणः 

 सर्वव्यवहारकरत्वात् पणः । ईश्वरं पणं कृत्वा सज्जनाः प्रतिजानत इति च पणः । पातृत्वात् पः, आनन्दरूपत्वाण्ण इति चायं पणः । पालकानां णश्च बलं चानेनेत्ययं पणः । पिबत्यानन्दमिति च पणः । सर्ववस्तूनां वेदशब्देभ्य एव नामदानेन सर्वव्यवहारहेतु त्वाच्च पणः । सर्वैरपि पदैः भगवानेव पण्यते व्यवह्रियते वेदज्ञैरिति च पणः ॥ 115 ॥

## 959. प्रमाणम् 

 द्वितीयं रूपम् । 429तममाद्यम् प्रकृष्टज्ञानरूपत्वात् प्रमाणम् । प्रमां नयतीति च । प्रकर्षेण मां रमां चेष्टयतीति च । प्रकृष्टौ माणौ ज्ञानानन्दावस्येति अनेनेति च प्रमाणम् । सर्वप्रमाण गतत्वात् स्त्रीपुन्दोषविहीनत्वाच्च प्रमाणम् ॥

## 960. प्राणनिलयः 

 प्राणस्य, प्राणानां वा निलयः । प्राणश्चास्य निलयः । प्राणश्च निलयश्वेति च प्राणनिलयः ॥

## 961. प्राणभृत् 

 प्राणं बिभर्ति । प्राणांश्च बिभर्ति । 'प्राणधृत्' इति क्वचित् ॥

## 962. प्राणजीवनः 

 प्राणेन जीवयति । प्राणैः जीवयति । प्राणं जीवयति । प्राणश्च जीवनश्चेति प्राणजीवनः ॥

## 963. तत्वम् 

 सर्वेषामुपास्यं परमं तत्वम् । ततं वं ज्ञानरूपं च ॥

## 964. तत्ववित् 

 तत्वं तथ्यमात्मानं, यथार्थं च जगदीदृशं वेत्तीति तत्व वित् । तत्वं विदन्त्यनेनेति च ॥

## 965. एकात्मा 

 एक एवायमात्मा स्वामी अन्तर्यामी सर्वस्य । नास्य कश्चित् । एकः प्रधान आत्मा । एष एव करोतीति एकः सर्वकर्ता, अत्तीति आत्मा सर्वसंहर्ता ।

## 966. जन्ममृत्युजरातिगः 

 अप्राकृतशरीरत्वात् जन्ममृत्युजरादीनतिगतः । जन्मादीनतिगच्छन्ति चानेन । जन्मादीनतिशयेन गच्छन्ति चानेन, अतितरां गमयति चायम् ॥ 116 ॥

## 967. भूर्भुवः स्वस्तरुः 

 लोकत्रयस्यापि कल्पवृक्ष इवायमभीष्टप्रदः । लोक त्रयमपि तरति अतिगच्छतीति च तरुः । तरन्त्यनेनेति च तरुः । पूर्णत्वाद् भूः । भूतिवरत्वाद् भुवः । अनन्तसुखत्वाद् सुबलरूपत्वात् स्वः । स्वरमणत्वाच्च स्वः । तरुगतस्तरुनामा ॥

## 968. तारः 

 द्वितीयं रूपम् । 339तमं प्रथमम् । अत एव तारयतीति तारः । ततत्वात् तः । आरमणादारः । सर्वत्र ततां रमां रमयति च । तश्चायमश्चायं रश्च ॥

## 969. सविता 

 द्वितीयं रूपम् । 886तमं प्रथमम् । सवितरि स्थितस्त नामा । सर्वस्य प्रसविता सविता ॥

## 970. प्रपितामहः 

 प्रपितामहे स्थितः । प्रकृष्टः पितामहादपि । ब्रह्मणः पिता । शिवस्य पितामहः । इन्द्रादिप्रपितामहः ॥

## 971. यज्ञः 

 द्वितीयं रूपम् । 447तममाद्यम् । इज्यत इति यज्ञः । यदस्ति तज्जानातीति यज्ञः । यज्ञान्तर्गत इति यज्ञः । यानात् ज्ञानाद्वा यज्ञः । यज्ञो वै विष्णुः । यस्माद् ब्रह्मादीनां ज्ञानस्फूर्तिः स यज्ञः ॥

## 972. यज्ञपतिः 

 यज्ञेशत्वात् यज्ञपतिः । यज्ञाराध्यानामपि पतिः । यज्ञश्चायं पतिश्च । यज्ञपानां तिरानन्दोऽनेन ॥

## 973. यज्वा 

 यज्वान्तर्गतत्वाद् यज्वा । तदर्थं यज्ञं वाति यजुर्वातीति च यज्वा । यजनैर्वीयते ज्ञायत इति च ॥

## 974. यज्ञाङ्गः 

 वराहरूपे यज्ञा अङ्गेष्वस्येति यज्ञाङ्गः । यज्ञाश्च अस्य आराधनाङ्गानि । यज्ञानङ्गति गच्छत्ययम् ॥

## 975. यज्ञवाहनः 

 कर्मणा ज्ञानेन वा यज्ञेन वाहनेनायं यजमानमुपगच्छतीति यज्ञवाहनः । यज्ञो वाहनमस्येति । यज्ञं निर्वाहयति चायम् । यज्ञवा हमग्निं नयति चायम् ॥ 117 ॥

## 976. यज्ञभृद् 

 यज्ञं बिभर्तीति यज्ञभृत् । स्वात्मानं च स्वयमेव बिभर्ति । यज्ञमिन्द्रं बिभर्ति । यज्ञनामानमिन्द्रपुत्रं बिभर्ति ॥

## 977. यज्ञकृद् 

 यज्ञं करोति कारयति च । यज्ञमज्ञानां कृन्तति ॥

## 978. यज्ञी 

 सर्वे यज्ञा अस्यैवेति यज्ञी यज्ञस्वामी । यकारं भगवन्तं जानन्तीति यज्ञाः । तेषामयं स्वामी यज्ञी ॥

## 979. यज्ञभुक् 

 यज्ञं भुङ्क्ते भुनक्ति चेति यज्ञभुक् । यज्ञान् भगवज्ज्ञान् पालयति चायम् ॥

## 980. यज्ञसाधनः 

 यज्ञं साधयतीति यज्ञसाधनः । यज्ञश्चास्य प्राप्तिसाधनमिति यज्ञसाधनः । यज्ञश्च साधनश्च ॥

## 981. यज्ञान्तकृत् 

 यज्ञस्यान्तं निर्णयं करोतीति यज्ञान्तकृत् । दक्षादीनां यज्ञस्य नाशं च कुर्वन् यज्ञान्तकृत् । यज्ञस्यान्तः पूर्तिः । तं च कुर्वन् । यज्ञश्चान्तकृच्च ॥

## 982. यज्ञगुह्यम् 

 सर्वयज्ञानामयमेव परमाराध्यं गुह्यमिति यज्ञगुह्यम् । यज्ञश्चायम् । गुह्यं चायम् ॥

## 983. अन्नम् 

 अद्यते उपजीव्यते भूतैः, अत्ति च भूतानीत्यन्नम् । अन्नगतत्वादन्नमानिनि ब्रह्मणि गतत्वाच्चान्नम् । अन्नदेवतायां रमायां गतत्वाच्च । अतिनादाच्चान्नम् ॥

## 984. अन्नादः 

 अपि चेदं विचित्रम् । लोके तावदचेतनमनं भवति । अन्नादश्चेतनः । अयं पुनरन्नाद एव सन्नन्नं च भवति । अन्नमेव च सन्नन्नादोऽपि भवति । तदिदम् 'एवच' इत्यव्ययद्वयेन विस्माप यति । अन्यव्यवच्छेदः, अन्यसमुच्चयश्च किल एवचयोरर्थः । तं च विरोधसमावेशं भगवति दर्शयत्यनेन । अन्नभूतं जगदत्तीति अन्नादः । अन्नभूता रमा लीलया तया सुखादनमस्येति च । रमैवा न्नम्, अयमन्नाद इति अपूर्वं दाम्पत्यं चानुसन्धापयति ॥ 118 ॥

## 985. आत्मयोनिः 

 आत्मयोनौ चतुर्मुखे गत आत्मयोनिः । आत्मनश्चतुर्मुखस्य वायोर्वा योनिश्च। आत्मैव स्वस्य योनिरित्यात्मयोनिः । आत्मनां चायं जन्मस्थितिप्रळयमोक्षयोनिः । आत्मा चायं योनिश्च ॥

## 986. स्वयञ्जातः 

 अत एव स्वयं जातः । नान्येन केनापि पित्रादिना जायते । स्वयमिति स्वतन्त्रः । अथापि स्वेच्छया वसुदेवादिषु जातश्च । स्वयं जायते, अतस्ततश्च सर्वत्र ॥

## 987. वैखानः 

 अविद्याकामकर्माणि विखनन्तीति विखनाः तत्वज्ञानिनः । तेषामयं वैखानः । विखनन्ति अवदारयन्ति संसारमिति विखना मुक्ताः । तेषामयं स्वामी । शत्रूणामवदारणाद् वैखाना वीराः । तेषा मयं वैखानः । स वै बलं बलिनाम् । विखननवान् वैखानः । भूमिं विखन्य पाताळोदरगतानसुरान् जघानेति । संसारदुःखविखननाच्च वैखानः। 'वै’ इत्यव्ययवाच्यः । ज्ञानरूपत्वात् खम् । अननाच्चानः ॥

## 988. सामगायनः 

 साम गायतीति, सामभिर्गीयते चेति सामगायनः । समत्वात् साम चायं गायनश्च । सामगानामयनश्च । सामगश्च अयनश्च ॥

## 989. देवकीनन्दनः 

 देवकीं नन्दयन् देवकीनन्दनः । आनन्दरूपो भग वान् देवकः । देवकस्य स्त्री रमैव देवकी । तां सदा नंदयन् देवकी नन्दनः । देवानां कात्कारात् देवकिनो दैत्याः । 'देवकात्कारात् दैत्या देवकिनो मताः' इति नरहरितीर्थाः । देवकिनां इं इच्छां नन्दं आनन्दं च नयत्यपनयतीति देवकीनन्दनः । देवाः किनः आनन्दिनोऽनेनेति देवकी । इः कामः नन्दनोऽस्येति नन्दनः । स चासौ स चेति देवकीनन्दनः । देवानां ज्ञानिनां कं सुखं यस्याः सा देवका वेदवाक् । देवकैव देवकी । तृतीयोऽतिशये । तां नन्दयतीति च देवकीनन्दनः । देवानां ब्रह्मादीनामपि कमिन्द्रियं मनो नियम्यत्वेनास्तीति देवकी भगवान् । ईः लक्ष्मीः । तामपि नन्दयन् ईनन्दनः । तेन च देवकीनन्दनः ॥

## 990. स्रष्टा 

 द्वितीयं रूपम् । 593तममाद्यम् । स्रष्टरि ब्रह्मणि गतः । ब्रह्मणः स्रष्टा । नित्यानामपि पराधीनविशेषाधानेन स्रष्टा ॥

## 991. क्षितीशः 

 क्षितेरीशः क्षितीशः । सर्वं क्षिणोतीति क्षितिः । सर्वस्य निलयनं वा । सर्वस्येष्ट इतीशः ॥

## 992. पापनाशनः 

 पापानि पापांश्च नाशयन् पापनाशनः । पाति अपालकान् नाशयति च । कांश्चित् पाति । कचिन्न पाति नाशयति च । पश्चापगतनाशश्च ॥ 119 ॥ ॥ सर्वप्रहरणायुधों नम इति ॥

## 993. शङ्खभृत् 

 पापनाशनार्थानि चास्यायुधानीत्युपसंहरति शंखभृदि त्यादिना । शङ्खं रमात्मकं बिभ्रत् शङ्खभृत् । शमानन्दं खं ज्ञानं च बिभर्तीति च । 'कं ब्रह्म खं ब्रह्म' इति हि श्रुतिः । ज्ञानानन्ददानेन भक्तान् बिभर्ति च ॥

## 994. नन्दकी 

 रमैव नन्दकाख्यः खड्गोऽस्येति नन्दकी । नन्दगोपः की सुख येन । ये नन्दन्ति ते नन्दा मुक्ताः किनः सुखिनो येन । शतानन्दत्वान्नन्दः को ब्रह्मा । स चास्त्यस्य पुत्रत्वेन । नन्दः शतानन्दो ब्रह्मा, को वायुर्वा । तावस्य पुत्राविति नन्दकी । सृष्टिविस्तारेण नन्दयन् को दक्षोऽस्य सृष्ट्यङ्गमिति च । येये जगति नन्दकास्तेष्वयं सन्निहितः । जगदानन्दयतीति नन्दः । कं सुखमस्यास्तीति की चायमिति नन्दकी ॥

## 995. चक्री 

 द्वितीयं रूपम् । 909तमं प्रथमम् । दुर्गेव चक्रमस्येति चक्री । कालचक्रनियमनाच्च । चङ्क्रम्यन्त इति चक्राणि रूपाण्यस्य ॥

## 996. शार्ङ्गधन्वा 

 शार्ङ्गं धनुरपि रमैव रूपान्तरेणेति शार्ङ्गधन्वा । धन्वा मरुभूमिरपि वृक्षसमृद्ध्या शृङ्गवानिव येन ॥

## 997. गदाधरः 

 गदां पवमानात्मिकां धरन् गदाधरः । गदमनुजं प्रीत्याऽऽ धरतीति गदाधरः । अथच ये गदन्ति ते गदाः । वेदाश्च ज्ञानिनश्च । तेषामयमाधारः । संसाराख्यं गदमधरयतीति च गदाधरः ॥

## 998. रथाङ्गपाणिः 

 दुष्टप्राणाय चक्रमुक्तम् । इदानीं धर्मचक्रमाह रथाङ्गपाणिः । रथस्य रतस्य रतेः सुखस्येत्येतत्, अङ्गं सुखसाधनं चक्रमस्य पाणाविति रथाङ्गपाणिः । रथस्य वाहनस्य गरुडस्याङ्गे पाणिर्यस्य ॥

## 999. अक्षोभ्यः 

 द्वितीयं रूपम् । 805 तमं प्रथमम् । यस्य भक्ता अप्यक्षोभ्याः, यानयं शंखचक्रादिभी रक्षति स किमक्षोभ्य इति वक्तव्यम्? अश्च । जगतः क्षोभं यापयतीति क्षोभ्यश्च । अक्षोभान् दृढचित्तान् यातीति अक्षोभ्यः ॥

## 1000. सर्वप्रहरणायुधः 

 किमिदमिदमिति नामग्रहणेन । सर्वदुष्टनिबर्हणाय, सर्वदोषनिबर्हणाय च सर्वमपि दोषप्रहरणसाधनमायुधमेवास्येति सर्वप्रहरणायुधः । चक्षुषाऽनुजिघृक्षेत् । चक्षुषैव जिहीर्षेत् । यस्य संहारोऽप्यनुग्रहात्मकः ॥ अन्ते पुनरोङ्कारेण सम्पुटीकरोति सर्वप्रहरणायुधों नम इति । 'प्रण वष्टेः' । तेन सर्वप्रहरणायुध इत्यत्र विसर्गोपेतस्याकारस्य लोपे तत्स्थाने प्रणवादेशे सर्वप्रहरणायुधों इति भवति । ओंकारवाच्यस्य नारायणस्येति सहस्रं नामान्युदितानीति इतिकरणेन नामानि च स्तोत्रं च समापयति ॥ 120 ॥ ॥ इति नाम्नां दशमं शतकम् ॥
